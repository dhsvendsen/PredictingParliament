Beslutningsforslaget havde til formål at forebygge og dermed nedbringe kriminaliteten blandt asylansøgere ved at indføre brugen af elektroniske fodlænker. Desuden havde beslutningsforslaget til formål at sikre en større kontrol med udlændinge på tålt ophold, ligeledes via en udvidet brug af elektroniske fodlænker. 
Beslutningsforslaget indebar, at tidsbegrænsede opholdstilladelser efter udlændingelovens § 7 (konventionsflygtninge) og § 9 b (humanitært ophold) blev tildelt for 1 år ad gangen, hvorefter der skulle indgives ansøgning om en ny tidsbegrænset opholdstilladelse. Formålet med forslaget var, at myndighederne oftere end i dag skulle kontrollere, om forudsætningerne for en tidsbegrænset opholdstilladelse havde ændret sig, så den pågældende kunne sendes tilbage til sit hjemland.
Loven formaliserer de bevillingsændringer, som i finansårets løb er foretaget på forventet efterbevilling. Forslaget til tillægsbevilling har dermed en bevillingsretlig og ikke en statsfinansiel funktion.
Med loven vil det i særlige tilfælde være muligt at tildele et nyt personnummer til en person, hvis personnummer indgår eller har indgået i forbindelse med misbrug af den pågældendes identitet. Med loven ophæves desuden den markering, som efter anmodning kan indsættes i CPR med henblik på at sikre, at vedkommende ikke modtager henvendelser i forbindelse med statistiske og videnskabelige undersøgelser, såkaldt forskerbeskyttelse. 
Loven om Danmarks Innovationsfond bygger på et forlig mellem regeringen og alle Folketingets partier. Loven samler tre støtteområder (Det Strategiske Forskningsråd, Højteknologifonden og Rådet for Teknologi og Innovation) i én ny organisation: Danmarks Innovationsfond – Fonden for strategisk forskning, højteknologi og innovation.  Tre lovforslag blev behandlet under ét i Folketinget for at gennemføre omlægningen: L 107, L 108 og L 109.
Loven om Danmarks Innovationsfond bygger på et forlig mellem regeringen og alle Folketingets partier. Loven samler tre støtteområder (Det Strategiske Forskningsråd, Højteknologifonden og Rådet for Teknologi og Innovation) i én ny organisation: Danmarks Innovationsfond – Fonden for strategisk forskning, højteknologi og innovation.  Tre lovforslag blev behandlet under ét i Folketinget for at gennemføre omlægningen: L 107, L 108 og L 109.
Loven om Danmarks Innovationsfond bygger på et forlig mellem regeringen og alle Folketingets partier. Loven samler tre støtteområder (Det Strategiske Forskningsråd, Højteknologifonden og Rådet for Teknologi og Innovation) i én ny organisation: Danmarks Innovationsfond – Fonden for strategisk forskning, højteknologi og innovation.  Tre lovforslag blev behandlet under ét i Folketinget for at gennemføre omlægningen: L 107, L 108 og L 109.
Formålet med loven er at styrke rammerne for forebyggelse og bekæmpelse af rocker- og bandekriminalitet gennem bedre redskaber for de involverede myndigheder i både den forebyggende og den retshåndhævende fase, gennem skærpede straffe og gennem skærpede regler om fuldbyrdelse af straffe m.v.  Loven indeholder følgende hovedpunkter: -	Strafskærpelser -	Skærpede regler for udgang og prøveløsladelse m.v. -	Bedre værktøjer til de involverede myndigheder -	Styrkelse af den forebyggende indsats -	Styrkelse af exit-indsatsen.  I forbindelse med 3. behandling af lovforslaget blev der vedtaget ændringsforslag, der indebærer en udvidelse af straffelovens § 81 a til også at omfatte simpel vold, ulovlig tvang, frihedsberøvelse, trusler, afpresning og røveri.  Loven træder i kraft den 1. juli 2014.  
Loven indskrænker salgs- og anvendelsesperioden for fyrværkeri til forbrugere, således at anvendelsesperioden fremover er fra den 27. december til den 1. januar, og salgsperioden fra den 15. december til den 31. december. Formålet er at mindske generne fra fyrværkeri for mennesker og dyr. Tidligere var det tilladt at anvende fyrværkeri fra den 1. december til den 5. januar, og det var tilladt at sælge det fra den 1. december til den 31. december.   Loven medfører endvidere en omlægning af opkrævningen af omkostninger ved eksterne undersøgelser af fyrværkeriartikler. Betalingen er målrettet de virksomheder, der meddeles et påbud eller forbud, hvorimod virksomheder, der lever op til sikkerhedskravene, ikke bliver pålagt omkostninger.  Loven trådte i kraft den 1. juli 2014. 
Formålet med loven er at gennemføre den del af regeringens strategi mod spiritus- og narkobilisme fra november 2013, der kræver lovgivning. Strategien skærper politiets fokus på personer, der bliver ved med at køre spiritus- eller narkopåvirket.  Loven indebærer, at generhvervelse af førerretten efter frakendelse som følge af spirituskørsel eller kørsel under påvirkning af bevidsthedspåvirkende stoffer m.v. også skal gøres betinget af gennemførelse af et kursus om bl.a. kørsel under påvirkning af bevidsthedspåvirkende stoffer m.v. Desuden udvides færdselslovens konfiskationsordning i sager, hvor der køres i påvirket tilstand.   Derudover indsættes der i færdselsloven en udtrykkelig hjemmel for politiet til at kunne fratage en person kørekortet på stedet (straksfratagelse) i tilfælde, hvor der er mistanke om, at den pågældende har kørt spiritus- eller narkokørsel, og samtidig er risiko for, at den pågældende umiddelbart herefter vil gøre det igen.   Endvidere indebærer loven, at en række bestemmelser om alkolåsordningen ophæves og affattes på ny for at foretage konsekvensændringer heri i lyset af de øvrige dele af loven. Med loven foreslås endelig en lovteknisk ændring af en række af færdselslovens betalingsbestemmelser.  Loven træder i kraft den 1. juli 2014. Dog bemyndiges justitsministeren til at fastsætte tidspunktet for ikrafttrædelsen af lovens § 1, nr. 11, og § 2 træder i kraft dagen efter bekendtgørelsen i Lovtidende. 
Loven medfører, at Eksportrådets bestyrelse nedlægges og proceduren for udpegning af medlemmer til eksportfremmebevillingsudvalget ændres. Det er hensigten, at nedlæggelsen af bestyrelsen modsvares af oprettelsen af et bredere rådgivende udenrigsøkonomisk og erhvervsorienteret organ, Udenrigsøkonomisk Forum, som skal rådgive handels- og europaministeren om de internationale aspekter af den danske vækstdagsorden og strategiske tilgange hertil.   Ændringerne er begrundet i, at der siden etableringen af Eksportrådet i 2000 inden for rammerne af udenrigstjenesten er udnævnt en selvstændig minister for området med en deraf følgende politisk opprioritering m.v. Betingelserne for bestyrelsens virke er ændret i et sådant omfang, at bestyrelsen ikke længere på en meningsfuld måde kan varetage de opgaver, som den oprindelig blev stillet.  Formålet med lovændringen er, at rådgivningen af handels- og europaministeren og Eksportrådet bliver mere tidssvarende.   Loven trådte i kraft den 1. maj 2014, hvor Eksportrådets bestyrelsesmedlemmers mandat udløb. 
Loven indeholder bl.a. nye regler, der skærper kravene til fondsledelsens uafhængighed og justerer kriterierne for udtræden af bestyrelsen og afsættelse af bestyrelsesmedlemmer. Derudover indeholder loven en række ændringer, hvorved der sker en kodificering af gældende praksis. Desuden indebærer loven en forhøjelse af beløbsgrænsen for, hvornår fonde er undtaget fra loven. Loven indeholder endvidere nye regler om fondes mulighed for at uddele beløb, som er tilfaldet fonden som gave. Endelig ændres reglerne for indsigt i fondes årsregnskaber.   Loven skal ses i sammenhæng med det forslag til lov om erhvervsdrivende fonde, som erhvervs- og vækstministeren agter at fremsætte i denne folketingssamling.   Loven træder i kraft den 1. september 2014. 
Formålet med forslaget var at supplere regeringens fremsatte rocker- og bandepakke med følgende elementer: 1. Ændring af straffelovens § 81 a, så al rocker- og banderelateret kriminalitet altid gav dobbelt straf samt mulighed for absolut kumulation ved udmålingen af straf for rocker- og banderelateret kriminalitet. 2. Hastebehandling af rocker- og banderelaterede sager ved domstolene. 3. Nedsættelse af en arbejdsgruppe, der skulle se på en eventuel ændring af rockerloven og planloven. 4. Myndighederne skulle ved systematisk samarbejde sikre en særlig grundig kontrol af banderne. 5. Redskaber mod intimiderende og chikanerende adfærd over for politiet og øvrige myndigheder. 6. Ingen prøveløsladelse af rockere og bandemedlemmer. 7. Strammere udvisningsregler.  Forslag til ændring af lovgivning m.v. skulle ifølge forslaget fremsættes i indeværende folketingsår.   
Forslaget skulle sikre, at regeringen inden udgangen af 2014 fremsatte et lovforslag om liberalisering af den gældende huslejeregulering, så udlejere af kun én bolig blev fritaget for huslejeregulering. Forslaget havde til formål at tilpasse lejeloven, så den i højere grad tog højde for ikkeprofessionelle udlejeres udlejning af en bolig.
Ved 2. behandlingen blev lovforslaget delt i to lovforslag (L 117 A og L 117 B). Der henvises til omtalen under disse forslag.
Med loven hæves fradraget for arbejdsindkomst og indtægter som led i tilbud m.v. fra cirka 15 kr. til 25 kr. pr. udført arbejdstime. Dette gælder både ved beregningen af uddannelseshjælp og kontanthjælp.   Loven er led i udmøntningen af finanslovsaftalen for 2014, som blev indgået mellem regeringen (S, SF og RV), Venstre og Det Konservative Folkeparti. Aftaleparterne var enige om, at modtagere af kontanthjælp og uddannelseshjælp skal have en større gevinst ved at tage arbejde, herunder deltidsarbejde. 
Formålet med forslaget var, at 15-årige fik mulighed for at erhverve sig et kørekort til en lille knallert med en maksimal hastighed på 30 km/t. 
Beslutningsforslaget pålagde regeringen senest den 1. juli 2014 at anerkende Vestsahara som en fri og selvstændig stat. Desuden pålagde beslutningsforslaget regeringen at arbejde for en fælles anerkendelse i EU-regi.  Siden 1975 havde størstedelen af Vestsahara været besat af Marokko, og over 50 lande anerkendte ved fremsættelsen af beslutningsforslaget områdets uafhængighed.  Der blev afgivet beretning over forslaget den 29. april 2014.
Formålet med loven er at etablere hjemmel til, at økonomi- og indenrigsministeren kan fastsætte regler om indsamling af vælgererklæringer til brug for anmeldelse af nye partier til folketingsvalg og Europa-Parlamentsvalg, herunder at dette skal ske ved brug af et digitalt system.
Loven har til formål at skabe hjemmel til, at Palæstinas mission i Danmark og missionens personale og familiemedlemmer kan få rettigheder og immuniteter, så det svarer til det, som andre diplomatiske repræsentationer har i Danmark. Da Danmark ikke anerkender Palæstina som en selvstændig stat, har Palæstinas mission i Danmark hidtil ikke haft denne type diplomatiske rettigheder og immuniteter. I Finland, Norge og Sverige er der taget lignende initiativer.
Loven indeholder tre hovedelementer. For det første skal den grønlandske psykiatrilov kunne finde anvendelse over for retspsykiatriske patienter. For det andet udvides den grønlandske retsplejelovs regler om omgørelse af påtaleopgivelser og tiltalefrafald, så det bliver muligt at omgøre den slags afgørelser efter omgørelsesfristens udløb, hvis betingelserne for genoptagelse er opfyldt. For det tredje indsættes regler i den grønlandske retsplejelov om optagelse og anvendelse af videoafhøring af børn svarende til reglerne om dette i den danske retsplejelov.
Med loven ændres miljøbeskyttelsesloven, således at opgaverne vedrørende godkendelse og tilsyn med affaldsdeponeringsanlæg samles hos staten. Samtidig ændres råstofloven, så samtlige opgaver vedrørende råstofindvinding på land samles i regionsrådet. Det betyder, at kommunernes kompetencer vedrørende tilladelser og tilsyn på råstofområdet m.m. flyttes til regionsrådet. Regionsrådet får pligt til at høre kommunalbestyrelsen.   Loven er en opfølgning på evalueringen af kommunalreformen og udmønter den fælles aftale mellem regeringen og Folketingets partier om en justering af kommunalreformen for at sikre øget faglighed og effektivitet på miljøområdet. 
Loven giver universiteter og maritime uddannelsesinstitutioner mere fleksibilitet i det internationale samarbejde om udveksling af studerende. Der skal fortsat være en balance – inden for en 3-årig periode – mellem danske studerende, der rejser til udenlandske universiteter for en periode, og udenlandske studerende, der tager en del af uddannelsen i Danmark.  Loven blev primært forhandlet med SU-forligskredsen.
Loven indeholder en revision af egnsteaterrefusionsordningen. Formålet er at skabe større stabilitet i størrelsen af den statslige refusion af kommunernes udgifter til egnsteatre. Dette opnås ved at indføre samtidighed i egnsteatrenes aftaler med kommunerne, hvormed den statslige refusionsprocent vil komme til at ligge fast for hele den 4-årige aftaleperiode for egnsteatrene.   Derudover sigter loven mod at præcisere regelsættet for egnsteatre gennem en tydeliggørelse af, hvad der skal til for at blive godkendt, og ved en afgrænsning af, hvad der berettiger til egnsteaterrefusion. Endelig indeholder forslaget en omstrukturering af scenekunstlovens kapitel 7 om egnsteatre, der formuleres på et mere overordnet niveau.   Loven er en udmøntning af en del af tillægsaftalen af 5. september 2013 til aftale om en række ændringer på teaterområdet af 21. juni 2011, som blev indgået af regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, De Konservative og Liberal Alliance. 
Loven implementerer EU-direktiv 2012/28/EU om visse tilladte anvendelser af forældede værker, således at visse almennyttige organisationer, som f.eks. biblioteker, kan anvende de såkaldte forældreløse værker uden først at skulle indhente samtykke hos rettighedshaverne. Forældreløse værker er værker og lydoptagelser, hvor rettighedshaverne ikke kan identificeres og lokaliseres.  Derudover ændrer loven ophavsretslovens § 35 om videretransmission af radio- og tv-udsendelser over kabelanlæg m.v. med henblik på at tilpasse bestemmelsen den teknologiske udvikling. Desuden udvides Ophavsretslicensnævnets kompetence til også at omfatte vurdering af vederlag og andre vilkår for udbud af de nye tjenester.
Lovens primære formål er at gennemføre dele af EU's energieffektiviseringsdirektiv. Loven gennemfører de dele i direktivet, der handler om energisyn og energiledelsessystemer i store virksomheder og om fremme af effektivitet under opvarmning og køling. Der indføres en pligt for store virksomheder og private institutioner til at få udført et obligatorisk energisyn hvert fjerde år. Loven udvider endvidere mulighederne for private og kommunale virksomheder for at etablere og drive varmepumper til produktion af varme og køling som kollektive varmeforsyningsanlæg.
Loven indeholder en modernisering og opdatering af en række regler vedrørende patienters retssikkerhed samt læring og kompetenceudvikling i sundhedsvæsenet. Med loven indføres en skærpet tidsfrist for behandling af begæring om aktindsigt, og det fastsættes, at sundhedspersoner uden samtykke må videregive helbredsoplysninger til studerende, der deltager i behandling som led i en sundhedsvidenskabelig/sundhedsfaglig uddannelse.   Loven medfører også, at Lægemiddelskadeankenævnet nedlægges og sagerne flyttes til Patientskadeankenævnet, som skifter navn til Ankenævnet for Patientforsikringen. Desuden opdateres oplysningspligten ved erstatningsudbetalinger i patientskadesager, så regioner og forsikringsselskaber forpligtes til at sikre, at Sundhedsstyrelsen oplyses om patienterstatningsudbetalinger i et omfang ud over det gennemsnitlige for skader forvoldt af private sundhedsaktører. Derudover afbrydes forældelsen i sager om patient- og lægemiddelskadeerstatninger, så en sag kan genoptages, hvis der er fastslået et ansvarsgrundlag, og hvis anmodningen fremsættes inden 10 år efter afgørelse.   Endelig bliver der med loven skabt hjemmel til, at Sundhedsstyrelsen administrativt kan fastsætte regler om, at plejehjem, kosmetiske behandlingssteder og andre private behandlingssteder skal offentliggøre Sundhedsstyrelsens tilsynsrapporter fra de fast tilbagevendende tilsyn.   Loven trådte i kraft den 1. juli 2014. Ændringerne vedrørende Ankenævnet for Patientforsikringen træder dog først i kraft den 1. januar 2015. 
Med loven får pensionskunder, der tilbydes omvalg af pensionsprodukter, overført den økonomiske værdi af deres nuværende produkt til det nye produkt – opgjort efter en individuel beregning. Ydermere indfører loven forbud mod, at værdipapirhandlere må aflønne de af deres ansatte, der sælger eller rådgiver om finansielle instrumenter ved direkte kundekontakt, med variable løndele, som er afhængige af opnåelse af et bestemt salgsmål til detailkunder. Loven indeholder yderligere en række ændringer af den finansielle lovgivning, herunder af lov om forvaltere af alternative investeringsfonde m.v., hvor Finanstilsynet bl.a. får hjemmel til at føre tilsyn med depositarer for en alternativ investeringsforening.   Loven trådte i kraft den 15. maj 2014.
Forslaget pålagde regeringen inden udgangen af første halvår af 2014 at iværksætte en kortlægning af kompetencebalancen mellem Danmark og EU og anvendelsen af nærheds- og proportionalitetsprincipperne i praksis, som det var sket i undersøgelser i henholdsvis Storbritannien og Holland.
Beslutningsforslaget havde til formål at sikre afskaffelse af 4-årsreglen for nyuddannede læger.
Beslutningsforslaget pålagde regeringen at oversætte den danske verbalnote fra 2009 til de kinesiske myndigheder om det dansk-kinesiske forhold og oversende den til Folketinget inden den 5. juni 2014. Den fandtes ved fremsættelsen af forslaget kun på engelsk, og den danske regering havde indtil da afvist at oversætte den til dansk.
Efter beslutningsforslaget skulle Folketinget opfordre finansministeren til at meddele Finansudvalget, at den endelige behandling af aktstykke 37 om kapitaludvidelse i DONG Energy A/S kunne udskydes.
Loven indebærer, at revisionsbestemmelsen i § 5 i lov om forbud mod hold af ræve ophæves. Det betyder, at forbuddet mod hold af ræve opretholdes for enhver form for landbrugsmæssigt og andet erhvervsmæssigt rævehold samt for hold af ræve med henblik på enhver form for træning af hunde til gravjagt m.v. Endvidere betyder loven, at privates hold af ræve som familiedyr bliver undtaget fra forbuddet mod hold af ræve.
Loven gennemfører Europa-Parlamentets og Rådets direktiv 2008/115/EF om fælles standarder og procedurer i medlemsstaterne for tilbagesendelse af tredjelandsstatsborgere med ulovligt ophold fuldt ud i dansk ret. Det indebærer, at adgangen til at afvise udlændinge indtil 3 måneder efter indrejsen ophæves, så der i stedet skal ske udvisning.  Desuden bliver gentagelsesvirkningen af et indrejseforbud udvidet til også at omfatte indrejseforbud udstedt af et andet Schengenland, og varigheden af et indrejseforbud begrænses til 5 år, hvis en tredjelandsstatsborger er udvist administrativt som værende en trussel mod den offentlige sundhed.   Loven indebærer også, at et indrejseforbud kan ophæves, hvis en udlænding kan påvise at have forladt landet i overensstemmelse med en afgørelse om tilbagesendelse, og at udrejsefristen under visse omstændigheder kan forlænges, f.eks. på grund af familiemæssig og social tilknytning.   Derudover ændres udlændingeloven som følge af EU-Domstolens dom i Achughbabiansagen, som slog fast, at en tredjelandsstatsborger ikke må straffes med fængsel alene på grund af ulovligt ophold, når pågældende ikke tidligere har været undergivet tvangsforanstaltninger med henblik på udsendelse.
Loven ændrer en dispensationsbestemmelse i byggeloven, så der skabes ens og klare regler for, hvornår og hvordan kommunerne kan dispensere fra kravet om tilvejebringelse af parkeringsarealer på egen grund.
Loven indeholder en række elementer, der har til formål at give såvel udlejere som lejere incitamenter til at gennemføre energibesparelser i private udlejningsejendomme.   Loven er en opfølgning på en del af energiaftalen af 22. marts 2012 om den danske energipolitik 2012-2020 og aftalen af 12. november 2013 om udmøntningen af energisparepakken.
Loven ophæver bemyndigelsen i lov om erhvervsfremme og regional udvikling til ministeren til at fastsætte regler for industrisamarbejde i forbindelse med forsvarets anskaffelser af forsvarsmateriel og forsvarstjenesteydelser fra udenlandske leverandører. Fremover vil grundlaget for industrisamarbejde alene bestå i administrative retningslinjer.  Det fremgår af lovforslagets bemærkninger, at indholdet af retningslinjerne for industrisamarbejde vil blive ændret, så der alene kan stilles krav om industrisamarbejde, hvis en konkret vurdering i overensstemmelse med EU-retten viser, at dette er nødvendigt for at varetage væsentlige danske sikkerhedsinteresser.  Baggrunden for ændringerne er, at de danske regler efter Kommissionens opfattelse ikke er i overensstemmelse med EU-retten. Ændringerne bringer reglerne for industrisamarbejde på linje med tilsvarende regler i andre EU-medlemsstater.   Loven trådte i kraft den 2. april 2014. 
Loven medfører, at kommunalbestyrelsen og en almen boligorganisation i en periode frem til 2017 kan aftale, at almene ældre- og familieboliger med et bruttoetageareal på mellem 50 og 65 m2 kan ommærkes til almene ungdomsboliger. Ommærkningen af de pågældende boliger er tidsbegrænset.   Loven udmønter regeringens aftale af 26. november 2013 med Venstre og Det Konservative Folkeparti om finansloven for 2014.
Loven implementerer kapitalkravsdirektivet (CRD IV) og gennemfører en række konsekvensrettelser i dansk lovgivning som følge af kapitalkravsforordningen (CRR). Der gennemføres bl.a. en ændring af reglerne om adgang til at udøve virksomhed som kreditinstitut eller fondsmæglerselskab, og der indføres højere krav til kapital og likviditet og fastsættelse af en kontracyklisk kapitalbuffer m.v.  Loven indfører desuden begrænsninger på antallet af bestyrelsesposter, og der bliver stillet krav om etablering af nominerings- og risikoudvalg samt etablering af whistleblowerordninger i finansielle virksomheder.   Loven følger derudover op på den politiske aftale af 10. oktober 2013 (Bankpakke VI) om regulering af systemisk vigtige finansielle institutter (SIFI) og krav til alle banker og realkreditinstitutter om mere og bedre kapital og højere likviditet. Herunder indføres der med loven regler om identifikation af og krav til SIFI'er i Danmark.   Endelig indebærer loven, at der bliver etableret en bestyrelse i Finanstilsynet, og at Det Finansielle Råd nedlægges.   Formålet med loven er overordnet at gøre den finansielle sektor bedre polstret og dermed mere modstandsdygtig i lyset af erfaringerne fra den finansielle krise.   Loven trådte i kraft den 31. marts 2014. 
Med beslutningsforslaget foresloges en forhøjelse af det statslige tilskud til det statsanerkendte specialmuseum Gammel Estrup – Herregårdsmuseet, således at museet kunne leve op til museumslovens skærpede krav om formidling og bl.a. oprette en skoletjeneste. Inden for de midler, der var til rådighed for samtlige statslige og statsanerkendte museer, blev det foreslået at hæve tilskuddet til Gammel Estrup fra 2,3 mio. kr. årligt til 5 mio. kr. årligt.  Beslutningsforslaget afstedkom en debat og et ønske om en mere samlet vurdering af fordelingen af de statslige midler på museumsområdet, og kulturministeren indbød partiernes ordførere til et møde herom.  
Formålet med forslaget var at styrke retsstillingen for ejere af fredede bygninger ved at finde en ordning, hvorefter ejere af fredede bygninger kunne ligestilles mest muligt med ejere af ikkefredede bygninger, når det gjaldt forsikringsforhold, og så der blev et mere rimeligt og forudseeligt forhold mellem forsikringspræmie og det forsikrede. Der blev lagt op til en nærmere undersøgelse af, hvordan dette bedst kunne opnås. Et konkret forslag var at lade alle borgere indbetale til en fond til sikring af fredede bygninger. En sådan ordning kunne evt. indarbejdes i lov om stormflod og stormfald.
Med beslutningsforslaget foresloges en ændring af lov om bygningsfredning og bevaring af bygninger og bymiljøer, så det i videre omfang blev muligt at omfatte de fredede bygningers omgivelser af en fredningsafgørelse. Der blev konkret foreslået en ordning med etablering af beskyttelseszoner omkring fredede bygninger og bygningshelheder, så nye bygningsanlæg ikke kunne opføres alt for tæt på fredede bygninger og dermed ødelægge forståelsen og oplevelsen af disse. 
Forslaget pålagde regeringen i folketingssamlingen 2013-14 at fremsætte lovforslag, som skulle sikre, at virksomheder fra andre EU-/EØS-lande, der udførte service- og tjenesteydelser i Danmark, skulle følge de samme love og regler som danske virksomheder. 
Forslaget pålagde regeringen i folketingssamlingen 2013-14 at fremsætte lovforslag, der sikrede:  - at EU-borgeres beskæftigelse i Danmark var betinget af, at danske myndigheder havde udstedt en arbejdstilladelse, der kun kunne udstedes, hvis der forelå en arbejdskontrakt, hvoraf det fremgik, at ansættelsen skete på sædvanlige løn- og ansættelsesvilkår, og at en fagforening havde kontrolleret, at denne betingelse var opfyldt, - at brud på reglerne blev betragtet som illegalt arbejde og blev behandlet efter de sædvanlige regler i udlændingeloven, dog med indførelse af skærpede bøde- og fængselsstraffe for virksomheder, der ansatte illegal arbejdskraft, og - at reglerne også skulle gælde for udenlandske arbejdere, der var ansat i udenlandske virksomheder, som leverede service- og tjenesteydelser her i landet.
Forslaget pålægger regeringen i indeværende folketingssamling at fremsætte lovforslag, som sikrer, at børne- og ungeydelsen som hovedregel ikke udbetales til forsørgere, hvis børn ikke har bopæl i Danmark. 
Forslaget pålagde regeringen i indeværende folketingssamling at fremsætte lovforslag, som sikrede, at kun arbejde i Danmark og medlemskab af en dansk arbejdsløshedskasse kunne tælles med ved optjening af dagpengeret, medmindre andet fremgik af mellemstatslige aftaler mellem Danmark og et eller flere andre lande.
Loven indeholder to hovedelementer. For det første giver loven hjemmel til, at staten kan garantere for nye lån, der skal anvendes til finansiering af nyt støttet byggeri, frem til det tidspunkt, hvor der sker tinglysning af det pantebrev, der sikrer det nye lån. Hermed sikres, at finansieringen af det almene byggeri hurtigere kan tilpasses skiftende markedsforhold.   For det andet forlænges den særordning, der gælder for 4. maj-kollegierne, hvorved kollegierne fritages fra de almindelige krav, som gælder for bestyrelsens sammensætning og anvisning af ledige boliger. Den nuværende ordning for kollegierne udløber med udgangen af 2015.
Med loven foreslås en ny finansieringsmodel, hvor trafikselskabets administrationsudgifter, som på nuværende tidspunkt alene finansieres af Region Hovedstaden og Region Sjælland, vil skulle finansieres af både regioner og kommuner. Endvidere skal der til gavn for kunderne skabes et forbedret samarbejde mellem DSB, Movia og Metroselskabet I/S om den offentlige servicetrafik inden for trafikselskabet på Sjællands geografiske område. Endelig åbnes der mulighed for, at Region Nordjylland kan overtage trafikkøberansvaret for lokaltogstrafik på strækningen Skørping-Frederikshavn.
Forslaget skulle sikre, at regeringen inden udgangen af indeværende folketingsår fremsatte lovforslag om afskaffelse af den arbejdsgiverbetalte dagpengegodtgørelse (G-dage) for personer med ansættelse i mindre end 3 måneder.
Ifølge forslaget skulle regeringen arbejde for en samfundsmæssig overtagelse af Nets, f.eks. ved at lade Nationalbanken overtage de aktier, bankerne havde sat til salg. Prisen skulle efter forslaget fastlægges ud fra en vurdering af selskabets aktuelle værdi. Om nødvendigt skulle grundlovens § 73, stk. 1, om ekspropriation og betaling af fuld erstatning bringes i anvendelse.
Forslaget skulle sikre, at statens ejerandele og Nationalbankens aktier i Nets ikke blev solgt, før konsekvenserne af et ejerskifte var analyseret og mulighederne for en samfundsmæssig overtagelse undersøgt. Til at analysere problemstillingen med datasikkerhed skulle der efter forslaget nedsættes en særlig og uafhængig ekspertgruppe, der skulle fremlægge en analyse, i god tid før et salg blev gennemført.  Efter forslaget skulle regeringen forud for et salg til private fremsætte lovforslag, der sikrede, at Nets' forskellige samfundsvigtige funktioner ikke blev til en pengemaskine for kapitalfonde, og lovforslag, der sikrede en effektiv beskyttelse af personfølsomme data, bl.a. ved at kræve, at nye ejere og Nets' servere var placeret i Danmark.
Med beslutningsforslaget opfordredes regeringen til at udarbejde en samlet plan for udbud af togdriften for passagertrafik opdelt i passende sammenhængende pakker med det mål at sikre en bedre og billigere togdrift i Danmark.
Loven indebærer en ophævelse af revisionsbestemmelsen i loven og betyder, at de nuværende regler videreføres. Dette betyder, at hvis den samlede kommunale beskatning forhøjes, modregnes forhøjelsen i det kommunale bloktilskud gennem en kombination af individuelle og kollektive nedsættelser af bloktilskuddet.
Loven udvider stormflodsordningens dækningsområde til også at dække udgifter til genhusning, opmagasinering og flytning samt udbedring af skimmelsvamp. Derudover justerer loven ordningens økonomi som følge af de foreslåede udvidelser og en ændret praksis i brugen af afskrivninger for fast ejendom.  Konkret udvider loven stormflodsordningens dækningsområde til at omfatte erstatning til privatpersoner for omkostninger til genhusning, opmagasinering og flytning. Erstatningen dækker udgifter til genhusning, der varer mere end 1 måned, og kan maksimalt udgøre 12.000 kr. pr. måned. Det bliver desuden muligt at få erstatning for omkostninger til udbedring af skimmelsvamp, som er opstået som en direkte følge af stormflod eller oversvømmelser.   Ændringen i brugen af afskrivningstabeller på fast ejendom kan ske administrativt, men nødvendiggør, at finansieringen af ordningen bliver justeret med en midlertidig udvidelse af statsgarantien fra 200 mio. kr. til 400 mio. kr. Dette er kombineret med en forøgelse af den årlige afgift, som finansierer ordningen, fra 30 kr. til 40 kr., ligesom den afgift, der bliver opkrævet til at tilbagebetale statsgarantien, er ændret fra 10 kr. til 20 kr.   Under Folketingets behandling af lovforslaget stillede erhvervs- og vækstministeren ændringsforslag, som giver ministeren bemyndigelse til at fastsætte nærmere regler om erstatningens anvendelse, bl.a. med det formål at give skadesramte mulighed for en mere fleksibel anvendelse af erstatningen. Endvidere blev selvrisikoen på fast ejendom og løsøre nedsat, og der blev sat loft over selvrisikoen, ligesom der blev indført dispensationsmulighed for anmeldelsesfristen.   Loven trådte i kraft den 17. april 2014 og har tilbagevirkende kraft, for så vidt angår dækningen af genhusning m.v. og skimmelsvamp. Loven har virkning for skader indtrådt fra den 6. december 2013, således at loven kan komme de allerede skadesramte som følge af stormfloden i forbindelse med stormen Bodil til gode.
Loven indebærer, at ejendomsmægleren fremover ikke må formidle lån til finansiering af køb af fast ejendom. Loven stiller endvidere krav om, at der skal udpeges en ansvarlig mægler for hvert formidlingsopdrag, så forbrugeren får mulighed for at indbringe en mægler for Disciplinærnævnet for Ejendomsmæglere, hvis der sker fejl i forbindelse med en handel.   En række af ejendomsmæglerens rådgivningspligter og oplysningskrav bliver ophævet henholdsvis justeret, så forbrugerne fremover alene præsenteres for de oplysninger, der er af central betydning for bolighandelen. I tillæg hertil bliver kravet om, at brutto- og nettoudgifterne skal fremgå af salgsopstillingen, erstattet af oplysninger om ejendommens kontantpris og ejerudgifter for at give forbrugeren et mere retvisende billede af, hvad en ejendom reelt koster.   Loven ophæver herudover de gældende begrænsninger for, hvordan ejendomsmæglere kan aftale vederlag, og indfører hjemmel til, at der kan fastsættes regler om åbenhed om indkomne købstilbud med henblik på at øge gennemsigtigheden for forbrugerne.   Formålet med loven er at forbedre forbrugerbeskyttelsen og forbrugerinformationen, lette administrative byrder, øge konkurrencen og skabe et mere effektivt boligmarked.   Loven træder i kraft den 1. januar 2015.
Danmark har ratificeret FN's konvention af 13. december 2006 om rettigheder for personer med handicap. Med denne folketingsbeslutning ratificerer Danmark desuden den valgfri protokol til konventionen om individuel klageadgang til handicapkomiteen.   Dansk ratifikation af protokollen giver enkeltpersoner og grupper af personer mulighed for at klage til FN's komité om rettigheder for personer med handicap, hvis de finder, at deltagerstaten, i dette tilfælde Danmark, har krænket deres rettigheder i henhold til FN's handicapkonvention. Klageadgangen omfatter alle rettigheder, der er indeholdt i FN's handicapkonvention. Det er en forudsætning for, at komiteen kan behandle en klage, at en række klagebetingelser er opfyldt, herunder at alle nationale retsmidler skal være udtømt.  
Loven indeholder følgende elementer:  - Selskaber m.v. forpligtes til at engangsregistrere fremførselsberettigede underskud og gennemførte skattefri omstruktureringer af betydning for underskudsanvendelsen til SKATs underskudsregister. Manglende indberetning medfører, at underskud fortabes.  - Fradrag for tab på visse aktier og investeringsbeviser gøres betinget af, at SKAT har modtaget oplysning om erhvervelsen. - Brug af kildeartsbegrænsede tab til modregning i skattepligtige avancer gøres betinget af, at det kildeartsbegrænsede tab er selvangivet.  - Der sker udvidelse af værnsreglen, der sikrer, at finansielle virksomheder ikke via sambeskatning opnår dobbeltfradrag på fordringer mod et midlertidigt overtaget selskab. - Ved vedtagelse af ændringsforslag fra skatteministeren blev det besluttet, at juridiske personer, som efter skattekontrollovens § 4, stk. 2, skal indgive selvangivelse i perioden fra den 1. oktober til den 31. juli efter indkomstårets udløb, hvis selvangivelsesfristen for indkomståret udløber i den periode, hvor indberetningen af fremførselsberettigede underskud finder sted, kan vente med at indgive selvangivelse for indkomståret til den 1. august i året efter indkomstårets udløb. 
Ifølge loven skal en ægtefælle have ret til skilsmisse, når den anden ægtefælle har udøvet vold, uanset om der er tale om simpel vold eller vold af grovere karakter. Adgangen til skilsmisse er også udvidet til at omfatte seksuelle overgreb mod ægtefællen eller børnene. Derudover er personkredsen udvidet til også at omfatte ægtefællens og ægtefællernes børns nærmeste pårørende, som ægtefællen eller børnene er knyttet til, samt andre børn end ægtefællernes børn.   Loven medfører desuden, at ægteskabsloven konsekvensrettes i relation til reglerne i arveloven og redaktionelle ændringer i børneloven.  Loven trådte i kraft den 1. juli 2014.
En borgerlig vielse foregår som regel på rådhuset i kommunen. Nogle borgere ønsker dog at blive gift et sted, der har en særlig betydning for dem. Mange kommuner tilbyder, at parterne (eventuelt mod betaling af meromkostningerne) kan blive gift et andet sted i kommunen end på rådhuset. I nogle situationer ønsker borgerne imidlertid at blive gift uden for kommunen – enten uden for kommuneinddelingen (på havet) eller i en anden kommune – og det tillader loven ikke i dag.  Loven medfører, at borgmestre fremover kan foretage vielser uden for kommunen, både uden for kommuneinddelingen (f.eks. på havet) eller i en anden kommune efter forudgående godkendelse fra den pågældende anden kommune.   Loven trådte i kraft den 1. juli 2014.
Loven etablerer en registreringsmodel for socialøkonomiske virksomheder frem for en selskabsform. Virksomheder gives eneret til betegnelsen »registreret socialøkonomisk virksomhed«, når de opfylder disse betingelser og:  – har et socialt formål, dvs. et socialt, beskæftigelses-, sundheds-, miljømæssigt eller kulturelt sigte, – er erhvervsdrivende, – er uafhængige af det offentlige, – er inddragende og ansvarlige i deres virke – har en social håndtering af sit overskud.   Registrerede virksomheder forpligtes til at indrapportere oplysninger, der sikrer transparens om deres virke. Brud på eneretten til benyttelse af betegnelsen registreret socialøkonomisk virksomhed og manglende social håndtering af overskud kan straffes med bøde. Overtrædelse af andre bestemmelser vil medføre afregistrering, hvis ikke forholdet afhjælpes inden for en rimelig frist. Afgørelser truffet af Ministeriet for Børn, Ligestilling, Integration og Sociale Forhold vedrørende registreringsordningen kan indbringes for Ankestyrelsen.   Under Folketingets behandling af lovforslaget stillede ministeren ændringsforslag om, at Erhvervsstyrelsen bliver registreringsmyndighed, således at en virksomheds registrering som socialøkonomisk virksomhed kan ske samme sted som registrering af cvr-nummer.  Loven udmønter anbefalingen fra Udvalget for socialøkonomiske virksomheder om, at der oprettes en registreringsordning for socialøkonomiske virksomheder. Udvalget for socialøkonomiske virksomheder blev nedsat i februar 2013 som et led i den politiske aftale om finansloven for 2013 indgået mellem regeringen (S, RV, SF) og Enhedslisten. Formålet med lovforslaget er at skabe grundlag for en fælles identitet for socialøkonomiske virksomheder.  Ministeren fastsætter tidspunkt for lovens ikrafttræden. 
Lovforslaget er en del af en aftale mellem den daværende regering (Socialdemokraterne, Radikale Venstre og Socialistisk Folkeparti), Venstre, Det Konservative Folkeparti, Dansk Folkeparti og Liberal Alliance om at justere reglerne om kontant tilskud til at ansætte hjælpere og borgerstyret personlig assistance til borgere med nedsat funktionsevne efter §§ 95 og 96 i lov om social  service (serviceloven).  Ifølge forslaget skal borgeren eller den nærtstående som led i kommunalbestyrelsens vurdering af, om den pågældende kan fungere som arbejdsgiver og/eller arbejdsleder, som udgangspunkt have gennemført et kursus. Der foreslås desuden et takstsystem for udmåling af tilskud til ansættelse af hjælpere og borgerstyret personlig assistance.   Med forslaget indføres en godkendelsesordning, hvor socialtilsynet får til opgave at godkende og føre tilsyn med foreninger og private virksomheder, der ønsker at varetage arbejdsgiverfunktioner i ordninger med kontant tilskud til ansættelse af hjælpere og borgerstyret personlig assistance. Der indføres endvidere en maksimal grænse på 37 timers ugentlig arbejdstid i forhold til opgaven med pasning af borgeren med funktionsnedsættelse for nærtstående, der fungerer som hjælper, og som samtidig varetager arbejdsgiver- og arbejdslederfunktionerne. 
Loven indeholder en række ændringer, der præciserer eller retter op på uklarheder i reglerne om fleksjob m.v., jf. lov nr. 1380 af 23. december 2012.  Loven indeholder følgende hovedelementer:   - Det præciseres, at fleksløntilskuddet er et supplement til den løn, som den ansatte i fleksjobbet modtager fra arbejdsgiveren. - Beskrivelsen af, hvilken indkomstform der indgår i lønindtægten, udgår af loven. - Der indsættes bemyndigelse til, at beskæftigelsesministeren kan fastsætte nærmere regler om, hvordan indtægter, f.eks. resultatløn, som dækker flere måneder, skal fordeles, hvordan fleksløntilskuddet skal beregnes, og hvordan og hvornår der skal ske fradrag for indtægten. - Der indsættes regler om tilbagebetaling af for meget udbetalt fleksløntilskud. - Personer, der bliver ledige efter et fleksjob, vil under ferie kunne få suppleret feriegodtgørelse eller ferie med løn med ledighedsydelse. - Personer, der er syge, på barsel eller lignende i en længere periode og derfor ikke har pligt til at stå til rådighed for et fleksjob, bliver fritaget for at skulle lægge deres cv i Jobnet i den periode. - Der indføres regler om, at personer, der ophører med deres selvstændige virksomhed efter at have modtaget støtte i form af tilskud til videreførelse af selvstændig virksomhed med nedsat arbejdsevne, eller som visiteres til ressourceforløb efter de regler, der trådte i kraft den 1. januar 2013, kan bevare muligheden for at være tilmeldt fleksydelsesordningen. 
Loven gennemfører dele af folkeskolereformen og indebærer bl.a., at Fælles Mål indeholder konkrete mål for elevernes læring. Arbejdet med elevplaner bliver enklere og med fokus på fremadrettede læringsmål. Kvalitetsrapporter skal udarbejdes hvert andet år i stedet for årligt og skal fungere som et mål- og resultatstyringsværktøj. Kvalitetstilsyn skal primært have fokus på kvalitetsudvikling.
Loven har til formål at ændre kriterierne for udvælgelse af kvoteflygtninge. Det såkaldte integrationspotentialekriterium, som fokuserer på kvoteflygtningenes forudsætninger for integration i Danmark, ophæves. I stedet skal der i kriterierne for udvælgelse af kvoteflygtninge fremover lægges vægt på, hvad det danske samfund kan tilbyde de pågældende flygtninge, sammenholdt med flygtningenes konkrete behov og forventninger.
Loven gør det muligt for Danmarks Evalueringsinstitut på eget initiativ at iværksætte evalueringer på grundskoleområdet.
Med loven får kommunalbestyrelsen i den kommune, hvor et regionalt lands- eller landsdelsdækkende undervisningstilbud er beliggende, mulighed for at overtage undervisningstilbuddet. Efter aftale med kommunalbestyrelsen i beliggenhedskommunen kan en anden kommune også overtage et regionalt lands- eller landsdelsdækkende undervisningstilbud.  Overtagelsen indebærer, at kommunen overtager elever, personale, bygninger og inventar m.v.   De fem regionale lands- og landsdelsdækkende undervisningstilbud, der drives i henhold til folkeskoleloven, varetager den mest specialiserede undervisning af børn og unge inden for områderne døve og hørehæmmede, døvblinde, synshandicappede og fysisk handicappede.  Loven skal fremme kommunal overtagelse af de regionale lands- og landsdelsdækkende undervisningstilbud, således at sammenhængen mellem specialundervisningen og den almindelige undervisning bliver styrket.  
Med L 139 lempes de danske bopælskravsregler om herboende udlændinges ret til optjening af dansk uddannelsesstøtte til studier i udlandet som opfølgning på en række domme afsagt af EU-Domstolen. Endvidere justeres lov om specialpædagogisk støtte til studerende på videregående uddannelser (SPS-loven) tilsvarende. I begge tilfælde bliver det tidligere obligatoriske 2-årskrav om ophold i Danmark før mulig ret til ydelser reduceret.
Med loven ophæves lov om offentlige indsamlinger og pyramidespil og erstattes af en ny lov om indsamling m.v., der bl.a. indeholder en bred definition af indsamlingsbegrebet med henblik på at tage højde for den teknologiske udvikling og de hermed øgede muligheder for forskellige indsamlingsformer.   Desuden oprettes et uafhængigt indsamlingsnævn. Nævnet skal have det overordnede tilsyn med indsamlingsområdet og træffe afgørelse i sager om bl.a. tilladelse til hus- og gadeindsamlinger og i sager om overtrædelse af god indsamlingsskik. Derudover skal indsamlinger som udgangspunkt anmeldes til Indsamlingsnævnet. Dog vil visse forhåndsgodkendte organisationer kunne foretage indsamlinger uden anmeldelse til Indsamlingsnævnet.   Endvidere indføres en generalklausul om god indsamlingsskik. Hjælpeorganisationers hvervning af nye medlemmer på gaden skal ske under iagttagelse af principperne for god indsamlingsskik, selv om medlemshvervning ikke i øvrigt er omfattet af loven.   Herudover indebærer loven regler om betaling i forbindelse med anmeldelse af eller ansøgning om hus- og gadeindsamlinger og om betaling af et årligt beløb for de forhåndsgodkendte organisationer. Med visse undtagelser opretholdes det gældende forbud mod hus- og gadeindsamlinger.   Loven bygger på anbefalingerne i betænkning 1532/2012, som Justitsministeriets udvalg om revision af reglerne om offentlige indsamlinger afgav i april 2012.   Loven træder i kraft den 1. juni 2014, dog sådan at §§ 1-8, 10-12, 14 og 16 træder i kraft den 1. juli 2014.
De internationale klimaforhandlinger under FN's klimakonvention – de såkaldte COP-møder – stod i princippet i stampe, og intet tydede på, at en aftale i dette regi ville være ambitiøs nok til at forhindre den stigende udledning af CO2 og sikre overholdelse af 2-gradersmålsætningen. Ifølge forslaget skulle regeringen derfor tage initiativ til at samle de lande, der på verdensplan var interesserede i en international klimaaftale, der sikrede 2-gradersmålet, i et konstruktivt, forpligtende og ambitiøst samarbejde om en klimavenlig udvikling med vedvarende energi, energieffektivitet og klimatilpasning. Samarbejdet skulle have form af en klub af såkaldte villige lande med deltagere fra både i- og ulande, hvor overliggeren blev sat højt for at sikre en ambitiøs og reel grøn omstilling. 
Regeringen pålagdes at indkalde til forhandlinger om en samfundskontrakt, der skulle skabe og fastholde job i Danmark. Skatter og afgifter skulle holdes i ro i en tidshorisont, der rakte 10 år frem i tiden. Forslagsstillerne pegede på, at det var essentielt, at der var ro og stabilitet omkring rammevilkårene for virksomhederne i Danmark, så det blev rentabelt at drive forretning i Danmark.
Loven implementerer aftale af 17. september 2013 mellem regeringen (Socialdemokraterne, Radikale Venstre og Socialistisk Folkeparti), Enhedslisten og Dansk Folkeparti om harmonisering af beskatningen i Nordsøen. De selskaber, der i dag beskattes efter de gamle regler i kulbrinteskatteloven, vil fra den 1. januar 2014 blive beskattet efter de samme regler, som gælder for eneretsbevillingen og for tilladelser til indvindingsvirksomhed meddelt den 1. januar 2004 eller senere.  Loven indeholder desuden en overgangsordning. Efter loven nedsættes kulbrinteskattesatsen fra 70 pct. til 52 pct., og kulbrintefradraget nedsættes til 5 pct. i 6 år i stedet for 25 pct. i 10 år. Feltafgrænsningen ophæves, så selskaberne kan modregne underskud fra et felt i indkomst fra et andet felt. Produktions-, dispensations- og rørledningsafgifterne ophæves, og skatteværdien af fjernelsesomkostninger kan udbetales til den skattepligtige, hvis der ved endeligt ophør af kulbrinteskattepligtig virksomhed resterer et uudnyttet underskud (carry back).  
Ifølge forslaget skulle regeringen fremsætte lovforslag om at inkorporere FN's konvention om barnets rettigheder i dansk ret senest i første halvdel af folketingsåret 2014-15.
Med beslutningsforslaget pålagdes regeringen inden udgangen af folketingsåret 2014-15 at fremsætte et lovforslag, der tillod omstødelse af faderskab, hvis dna-beviser dokumenterede, at det ikke var den biologiske far, der var angivet som far til barnet. 
Ifølge beslutningsforslaget skulle regeringen inden foråret 2015 bl.a. tage initiativ til i et samarbejde med alle relevante parter at formulere en klar vision – et politisk charter – for en sammenhængende politik og en strategi for udvikling og inddragelse af civilsamfundet i Danmark og eventuelt at gennemføre den lovgivning, der var nødvendig for at realisere charterets bestemmelser.
Beslutningsforslaget blev fremsat med henblik på at få afklaret eventuelle muligheder for at decentralisere universiteternes bygningsejendomsforhold, så f.eks. Københavns Universitet selv kunne eje deres egne bygninger, hvad de havde ansøgt om. Forslagsstillerne fandt, at overtagelse/køb kunne ske efter samme model, som havde været brugt til gymnasiernes køb af egne bygninger. Forslagsstillerne ønskede også, at Danmarks Grundforskningsfond kunne få noget af provenuet.
Med loven får kommunalt ejede forsyningsvirksomheder mulighed for at få oplyst en skyldners personnummer fra Det Centrale Personregister, så forsyningsvirksomheden kan medsende skyldnerens personnummer, når fordringen sendes til inddrivelse hos SKAT. Det vil effektivisere inddrivelsen af forsyningsvirksomheders krav mod skyldnere.  Der er med loven desuden skabt hjemmel til, at skatteydere med lav indkomst kan få henstand med betaling af restskat, hvis det vurderes, at skatteyderens rådighedsbeløb ikke vil være tilstrækkeligt, såfremt restskatten indregnes. Det sikrer, at personer med lav indkomst ikke får reduceret et i forvejen lavt rådighedsbeløb, når restskatten indregnes. Restskatten vil således skulle betales på et senere tidspunkt.  Loven træder i kraft den 1. januar 2014. 
Beslutningsforslaget pålagde regeringen omgående at stoppe for al dansk udviklingsbistand til Uganda. Dette skulle ske med baggrund i Ugandas indførelse af en lov, der kriminaliserede homoseksualitet og indførte en strafferamme for homoseksuelle aktiviteter. Den danske bistand til Uganda udgjorde årligt omkring 310 mio. kr.
Et flertal besluttede at pålægge regeringen at sikre, at udbetalingen af børne- og ungeydelser og børnetilskud skete i overensstemmelse med den lovgivning, der var vedtaget af Folketinget, hvorefter mindst en af de personer, der havde forsørgelsespligten over for barnet, skulle have boet eller arbejdet i riget i mindst 2 år inden for de seneste 10 år, før pågældende havde ret til fuld børnefamilieydelse og børnetilskud.
Forslaget opfordrede Folketinget til at pålægge regeringen inden udgangen af 2014 at tage initiativ til at indføre en national mærkningsordning for mobiltelefoner, der viste, hvor god en antenne mobiltelefonen var udstyret med.  Forslagsstillerne henviste til, at mobildækningen for en række mobiltelefoner var så dårlig, at der burde indføres en mærkningsordning for mobiltelefoners antennekvalitet, så forbrugerne fik mulighed for at tage disse oplysninger med i betragtning, når de skulle købe ny telefon. Forslagsstillerne henviste bl.a. til oplysninger i Erhvervsstyrelsens mobilkortlægning i 2012.  
Lovforslaget indebærer, at transportministeren bemyndiges til at foretage ombygninger m.v. af Ringsted Station med tilhørende anlæg og til at etablere et nyt godsspor på ca. 650 m med henblik på at forbedre adgangen til den eksisterende godsterminal. Med lovforslaget reduceres rejsetiden mellem København og Odense med ca. 1 minut.
Loven moderniserer lovgivningen for de erhvervsdrivende fonde svarende til den reform af selskabsloven, der blev gennemført i 2009. Loven tilstræber størst mulig parallelitet mellem selskabsloven og lov om erhvervsdrivende fonde.   Loven indeholder regler om rammerne for ledelsen og dens sammensætning. Ændringerne skal bl.a. skabe øget gennemsigtighed om ledelsen, herunder om bestyrelsens vederlag, samt stille flere krav til revisor. Fondene skal desuden fremadrettet redegøre for deres uddelingspolitik i deres årsregnskab, ligesom fondenes uddelinger i det forgangne år skal opdeles i hovedkategorier.   Loven skal derudover styrke revisors rolle og fondsmyndighedens tilsyn med de erhvervsdrivende fonde, herunder opfølgning på bestyrelsernes redegørelser for god fondsledelse.   Under Folketingets behandling af lovforslaget stillede ministeren ændringsforslag om, at Erhvervsstyrelsen bliver fondsmyndighed for alle erhvervsdrivende fonde. Lovforslaget er udarbejdet på baggrund af Erhvervsfondsudvalgets rapport fra december 2012.   Erhvervs- og vækstministeren fastsætter tidspunktet for lovens ikrafttræden. 
Hovedformålet med loven er at præcisere den planlægningsforpligtelse, der gælder for de statslige myndigheder på beredskabsområdet, og at tilvejebringe en hjemmel til at fastsætte regler for uddannelse af medlemmer af ungdomsbrandkorps og de tilskud, der ydes til disse. Begge dele er led i udmøntningen af den politiske aftale om redningsberedskabet i 2013-2014, der blev indgået den 12. november 2012 mellem den daværende regering (S, RV og SF) og Venstre, Dansk Folkeparti, Liberal Alliance og Det Konservative Folkeparti.   Herudover indeholder loven en række justeringer og præciseringer af beredskabsreglerne, bl.a. indgår elementer vedrørende redningsberedskabets indsættelse i udlandet. 
Loven har til formål at give et bedre grundlag for at arbejde med ligeløn på den enkelte arbejdsplads. Med loven vil virksomheder med mindst ti fuldtidsansatte og mindst tre mænd og kvinder fremover automatisk få tilsendt kønsopdelt lønstatistik fra Danmarks Statistik eller en arbejdsgiverorganisation. Arbejdsgiverne får med loven desuden pligt til at informere de ansatte om, at virksomheden er omfattet af reglerne om kønsopdelt lønstatistik, og til at udlevere denne til lønmodtagerrepræsentanten.  Loven vil træde i kraft den 1. januar 2015. 
Loven indeholder følgende ændringer af momsloven:  - Ændring af leveringsstedet (beskatningsstedet) for elektroniske ydelser, teleydelser og radio- og tv-spredningstjenester solgt til private i EU-lande, hvor salgsvirksomheden ikke er etableret. Samtidig etableres en one stop shop-ordning, hvor sælgeren i sit eget land kan angive og betale momsen for salget til alle de lande, hvor virksomheden har kunder, men ikke er etableret. Ændringerne, som medfører forbrugslandsbeskatning for disse ydelser, er en gennemførelse af allerede vedtagne EU-regler.  - Udvidelse af definitionen af investeringsgoder til at omfatte f.eks. it-ydelser. Ændringen imødegår et konstateret misbrug af momsreglerne.  - Ophævelse af den gældende forenklede momsordning for udenlandsk indregistrerede turistbusser. Ændringen imødegår et konstateret misbrug af momsreglerne og skaber ens forhold for danske og udenlandske turistvognmænd ved kørsel her i landet.  - Tilpasninger til EU-reglerne og andre, mindre justeringer og rettelser, herunder en ophævelse af omvendt betalingspligt på bro- og tunnelbilletter.   Loven skønnes samlet set at medføre et varigt merprovenu efter tilbageløb og adfærd på 75 mio. kr. (2014-niveau). 
Lovændringen medfører en udvidelse af lovens anvendelsesområde til også at omfatte offentlige biblioteker, museer og arkiver og fastsætter en udvidet mulighed for at indgå eneretsaftaler med henblik på digitalisering af kulturelle ressourcer. Loven indeholder en bemyndigelse til finansministeren til at fastsætte nærmere regler om offentliggørelse af dokumenter og datasamlinger, og der indføres en hjemmel til, at offentlige myndigheder kan stille data til rådighed med henblik på videreanvendelse.
Ved loven overfører Arbejdsmarkedets Feriefond 200 mio. kr. i 2014, 40 mio. kr. i 2015 og 40 mio. kr. i 2016 til staten.  Loven er led i finansieringen af finanslovsaftalen for 2014, der er indgået mellem regeringen, Venstre og Det Konservative Folkeparti. 
Med loven skal borgere, der kan, benytte de digitale løsninger, som de offentlige myndigheder stiller til rådighed på en række nye områder, f.eks. ansøgning om byggetilladelse, forældremyndighed, anmodning om separation og skilsmisse, ansøgning om lån til beboerindskud, parkeringslicens m.v. Loven er samtidig med til at sikre, at der tages hånd om borgere, der af den ene eller anden årsag ikke kan anvende de digitale selvbetjeningsløsninger. 
Forslaget gik ud på at rulle den lovgivning tilbage, som gav private leverandører adgang til at trække overskud ud af driften af daginstitutioner, fritidshjem og klubtilbud.
Ifølge forslaget skulle regeringen i daværende samling fremsætte de nødvendige lovforslag, der muliggjorde, at familieejede ejendomsvirksomheder kunne benytte skattemæssig succession i forbindelse med generationsskifte.  Det var forslagsstillernes opfattelse, at de familieejede ejendomsvirksomheder i forhold til andre familieejede erhvervsvirksomheder var udsat for en forskelsbehandling, der hverken var rimelig eller samfundsøkonomisk velbegrundet. 
Loven ændrer repatrieringsordningen, som er en ordning med tilbud om økonomisk støtte til udlændinge, der ønsker at vende tilbage til deres hjemland eller tidligere opholdsland. Med loven gøres den forhøjede etableringshjælp og den supplerende reintegrationsbistand, der blev indført i 2010, permanent.
Loven ændrer på fordelingen af udbetalingen af hjælp til etablering, så en større del af beløbet fremover udbetales i forbindelse med udrejsen af Danmark. Endvidere hæver loven grænserne for den formue, der skal ses bort fra, for at man kan modtage hjælp til repatriering, og der indføres en mulighed for i visse tilfælde at søge om genoptagelse af en ansøgning om reintegrationsbistand.
Lovforslag nr. L 74 blev opdelt i to lovforslag ved 2. behandling.  Formålet med loven er at skærpe sanktionerne for hastighedsovertrædelser begået ved vejarbejde m.v., hvor det er tydeligt, at den generelle hastighedsgrænse, som er fastsat i færdselsloven, ved færdselstavler eller anden afmærkning er midlertidigt nedsat af hensyn til det pågældende arbejde. Det foreslås i den forbindelse nærmere, at bøden i sådanne tilfælde fordobles, og at betinget frakendelse af retten til at føre motordrevet køretøj skal ske ved hastighedsoverskridelser på 40 pct. mod i dag 60 pct.   Loven træder i kraft den 15. april 2014. 
Formålet med lovforslaget var for det første at skærpe sanktionerne for hastighedsovertrædelser begået ved vejarbejde m.v., hvor det var tydeligt, at den generelle hastighedsgrænse, som var fastsat i færdselsloven, ved færdselstavler eller anden afmærkning var midlertidigt nedsat af hensyn til det pågældende arbejde. Det blev i den forbindelse foreslået nærmere, at bøden i sådanne tilfælde blev fordoblet, og at betinget frakendelse af retten til at føre motordrevet køretøj skulle ske ved hastighedsoverskridelser på 40 pct. mod i dag 60 pct.   Formålet med lovforslaget var for det andet at indføre en særlig form for betinget objektivt strafansvar for ejeren (brugeren) af et køretøj i alle sager om overtrædelse af hastighedsbegrænsningerne i færdselsloven konstateret ved automatisk trafikkontrol (ATK), og hvor der ikke var spørgsmål om klip i kørekortet, frakendelse af førerretten eller kørselsforbud (det vil sige, hvor hastighedsoverskridelsen var på højst 30 pct., og hvor sanktionen således alene bestod i en bøde).   Det blev i den forbindelse foreslået nærmere, at ejeren eller den registrerede bruger blev pålagt strafansvaret (i form af bøde), medmindre en anden person blev udpeget og denne erkendte at have ført køretøjet på gerningstidspunktet, eller medmindre en anden ved brugstyveri m.v. var uberettiget i besiddelse af køretøjet på gerningstidspunktet.   Lovforslag nr. L 74 blev opdelt i to lovforslag ved 2. behandling.  
Lovforslag nr. L 74 blev opdelt i to lovforslag ved 2. behandling.  Formålet med loven er at indføre en særlig form for betinget objektivt strafansvar for ejeren (brugeren) af et køretøj i alle sager om overtrædelse af hastighedsbegrænsningerne i færdselsloven konstateret ved automatisk trafikkontrol (ATK), og hvor der ikke er spørgsmål om klip i kørekortet, frakendelse af førerretten eller kørselsforbud (det vil sige, hvor hastighedsoverskridelsen er på højst 30 pct., og hvor sanktionen således alene består i en bøde).   Loven indebærer, at ejeren eller den registrerede bruger pålægges strafansvaret (i form af bøde), medmindre en anden person udpeges og denne erkender at have ført køretøjet på gerningstidspunktet, eller medmindre en anden ved brugstyveri m.v. var uberettiget i besiddelse af køretøjet på gerningstidspunktet.   Justitsministeren fastsætter tidspunktet for lovens ikrafttræden. 
Forslaget indebar, at regeringen blev pålagt at fremsætte lovforslag inden den 1. juni 2014, hvoraf det klart fremgik, at den idømte straf for chikane mod offentligt ansatte tjenestemænd skulle være den samme, uanset om chikanen fandt sted i tjenesten eller i fritiden, når det skete i forlængelse af vedkommendes tjenestemandsfunktion.   Dernæst skulle regeringen fremsætte lovforslag, hvorefter det i tilfælde af chikane skulle være en særskilt strafskærpende omstændighed, hvis den rettedes mod offentligt ansatte tjenestemænds nærmeste familie, når chikanen fandt sted i forlængelse af den pågældendes tjenestemandsfunktion.  Endelig foresloges, at regeringen blev pålagt at fremsætte lovforslag, hvorefter normalstraffen for overtrædelse af straffelovens § 119, stk. 1, og § 121 blev fordoblet, hvis den pågældende var tidligere dømt for personfarlig kriminalitet. 
Loven indeholder en række generelle bemyndigelser til transportministeren i forbindelse med anlæg af nye baneanlæg eller ændringer af bestående baneanlæg, herunder i forhold til byggelinjer, mulighed for tidligere ekspropriation end hidtil m.v. 
Med folketingsbeslutningen giver Folketinget sit samtykke til, at et dansk militært bidrag stilles til rådighed for FN's indsats i Den Centralafrikanske Republik (BINUCA). Der er konkret tale om, at det C-130J-transportfly (Hercules), der indgår i FN's mission i Mali (MINUSMA), også skal kunne løse transportopgaver for FN's indsats i Den Centralafrikanske Republik. Transportflybidraget vil operere med udgangspunkt i Mali, men vil også skulle løse opgaver til støtte for FN's fredsopbygningskontor i Den Centralafrikanske Republik. Transportflybidraget vil fortsat være under FN-kommando. Det vil være MINUSMA, der prioriterer og tildeler flyet opgaverne efter anmodning fra BINUCA. Den danske forsvarschef bevarer fuld kommando over det danske bidrag.
Loven indeholder bemyndigelse til, at transportministeren kan undersøge, projektere og miljøvurdere en række anlægsprojekter, herunder nye jernbaner over Vestfyn, Vejle Fjord og mellem Hovedgård og Hasselager.
Loven indebærer følgende ændringer: - En lempelse i elafgiften, så krydstogtskibe og andre større erhvervsmæssige skibe i havne kan forbruge elektricitet direkte fra land (landstrøm), som er pålagt reduceret elafgift på 0,4 øre pr. kWh. Skibenes forbrug af landstrøm giver miljømæssige fordele. Lempelsen skal tillades af EU efter energibeskatningsdirektivet. - At biogas, som i dag ikke er pålagt energiafgift, pålægges EU's minimumsafgifter på gas. Afgiften udgør 1,3 kr. pr. GJ for biogas til proces og 2,5 kr. pr. GJ for biogas til rumvarme m.v. Afgiften pålægges af hensyn til overholdelse af energibeskatningsdirektivet. - Mulighed for at anvende timebaseret opgørelse ved fordeling af afgiftspligtige brændsler mellem elproduktion og varmeproduktion for kraft-varme-værker. Dette er i overensstemmelse med »Energiaftale 2012«. - Indførelse af en objektiv regel til udvidet brug af registreringsafgiftsfri plejehjemsbusser i en forsøgsordning til erstatning for den gældende bemyndigelse i lov om frikommuner.  - At pendlere, der er bosat i visse yderkommuner, og som pendler over 120 km dagligt mellem deres sædvanlige bopæl og arbejdsplads, kan anvende det forhøjede befordringsfradrag til og med 2018 eller i mindst 7 år fra det tidspunkt før udgangen af indkomståret 2018, hvor de bliver omfattet af ordningen.  Loven træder i kraft den 1. juli 2014. 
Formålet med loven er at etablere et lovgivningsmæssigt grundlag for, at visse af politiets sager inden for våben-, tilladelses- og færdselsområdet kan samles i såkaldte opgavefællesskaber. Med henblik på dette foreslås det, at en række bestemmelser i lovgivningen, som henlægger kompetencen til at behandle sager inden for et givet område til den stedlige politidirektør, ændres, sådan at kompetencen foreslås henlagt til opgavefællesskaber og kompetencen tilkommer politiet. Samtidig indsættes der bemyndigelsesbestemmelser i de relevante love, der giver justitsministeren – eller vedkommende ressortminister efter forhandling med justitsministeren – adgang til at fastsætte regler om, hvilken myndighed inden for politiet der skal varetage politiets opgaver på de pågældende områder.  Herudover indeholder loven en række ændringer af lov om hittegods. Ifølge loven skal bekendtgørelse om fund af hittegods kunne foretages i et eller flere egnede medier. Desuden skal hittegods ved politiets foranstaltning også kunne bortsælges ved en offentligt tilgængelig internetauktion. Tillige skal auktionslederen eller udbyderen af internetauktionen kunne træffe bestemmelse om, at hittegods, der forgæves er forsøgt bortsolgt ved auktionssalg, kan destrueres eller udleveres til almennyttige eller velgørende formål, og justitsministeren bemyndiges til at fastsætte regler om udbetaling af det beløb, som tilfalder finderen, når hittegods er blevet bortsolgt ved auktion.   Ydermere indebærer loven, at justitsministeren ved henlæggelse af opgaver til politiet efter færdselsloven kan fastsætte regler om adgangen til at klage over afgørelser, der i den forbindelse er truffet af politiet, bl.a. sådan at afgørelsen ikke kan påklages til anden myndighed (Rigspolitiet).   Endelig medfører loven, at udenlandske embedsmænd, der ansøger om tilladelse efter våbenloven med henblik på udførelse af opgaver i Danmark efter Prümafgørelsens artikel 17 og 18, undtages fra kravet om betaling af afgift i våbenlovens § 6 b, stk. 1.  Loven træder i kraft dagen efter bekendtgørelsen i Lovtidende, dog træder lovens §§ 1-4, § 5, nr. 1, og §§ 6-11 i kraft den 1. juli 2014.
Loven udmønter regeringens ønske om lettere adgang til statsborgerskab for unge, der er født og opvokset i Danmark, som det kom til udtryk i regeringsgrundlaget fra oktober 2011, »Et Danmark, der står sammen«.  Loven indebærer, at unge udlændinge, som er født og opvokset i Danmark, gives mulighed for under visse betingelser at opnå dansk indfødsret ved at afgive en erklæring til en statsforvaltning. Derudover har loven til formål at ligestille børn født i og uden for ægteskab, når det gælder erhvervelse af dansk indfødsret. 
Ifølge forslaget skulle regeringen sikre, at der blev afsat de nødvendige øremærkede ressourcer til etablering af en national handlingsplan til forebyggelse af selvmordsforsøg og selvmord i Danmark, og at det selvmordsforebyggende arbejde om natten blev styrket. Det skulle dels ske gennem oprettelse af et nyt Råd for Selvmordsforebyggelse, dels ved at afsætte ressourcer til Livsliniens selvmordsforebyggende rådgivning om natten.
Formålet med loven er at sikre en styrket beskyttelse mod skadelige virkninger ved brug af solarier. Det skal ske, ved at der stilles krav til apparaturet i solcentre m.v. og til synlig skiltning af generelle sundhedsråd ved offentligt tilgængelige solarier. For at sikre en høj regelefterlevelse indeholder loven også skærpede straffebestemmelser og regler om kontrol med solcentre.   Loven gælder for offentligt tilgængelige solarier, som stilles til rådighed for kosmetisk brug til ikkelægelige formål.  Loven trådte i kraft den 1. august 2014.  
Lovforslaget ville udmønte den aftale, som Folketingets partier indgik om at skabe et forbedret grundlag for tilrettelæggelse af de fælles hjælperordninger for borgere, der både havde hjælpere til respirationsbehandling efter sundhedsloven og fik hjælp efter lov om social service. De foreslåede ændringer i sundhedsloven skulle sikre, dels at borgeren fik størst mulig indflydelse på tilrettelæggelsen af hjælperordningerne og samtidig høj kvalitet i behandlingen, dels at grundlaget for administrationen af hjælperordningerne blev forenklet.  Lovforslaget blev tilbagetaget den 26. maj 2014.
Loven etablerer en overordnet strategisk ramme for Danmarks klimapolitik med henblik på at overgå til et lavemissionssamfund i 2050, det vil sige et ressourceeffektivt samfund med en energiforsyning baseret på vedvarende energi og markant lavere udledninger af drivhusgasser fra øvrige sektorer, som samtidig understøtter vækst og udvikling. Loven fremmer derudover gennemsigtighed og offentlighed om status, retning og fremdrift for Danmarks klimapolitik.
Loven indfører en ny styringsmodel, der omdanner Nordsøenheden til en selvstændig offentlig virksomhed, SOV, med egen bestyrelse. Nordsøfonden er bevaret som en offentlig fond. Den eksisterende driftsbevilling på finansloven i 2014 til dækning af Nordsøenhedens administrationsudgifter vedrørende Nordsøfonden ophæves. I stedet etableres der mulighed for, at Nordsøenhedens udgifter til administration dækkes af Nordsøfondens indtægter, inden Nordsøfondens udbytte optages på statens indtægtsbudget.  Loven åbner endvidere op for, at der i de kommende vedtægter for Nordsøfonden vil blive mulighed for, at Nordsøfonden kan erhverve andele i licenser, der grænser op til licenser, som Nordsøfonden allerede deltager i.  I medfør af loven vil Nordsøfonden fremover være skattepligtig af både indkomst ved indvindingsvirksomhed og ved tilknyttet virksomhed. Dermed vil Nordsøfonden reelt komme til at operere under de samme vilkår, som i dag gælder for fondens samarbejdspartnere.  Loven trådte i kraft den 1. juni 2014.
Loven giver kvinder, der ikke har modtaget tilbud om deltagelse i et screeningsprogram for livmoderhalskræft, og som herved påføres en skade, mulighed for at få prøvet deres erstatningssag hos Patienterstatningen.   Loven omfatter de tilfælde, hvor der er tale om en uberettiget framelding som følge af it-fejl i forbindelse med datakonvertering eller overgang mellem invitationssystemer, som beskrevet i regionernes redegørelser af 21. november 2013 og 19. marts 2014, eller en manglende invitation som følge af anden konstateret fejl fra amts/regions side, som har medført, at kvinden ikke er blevet inviteret til et screeningsprogram. Den uberettigede framelding eller manglende invitation skal have fundet sted i perioden fra den 1. januar 1979 til den 31. december 2007.   Loven trådte i kraft den 1. juli 2014 og gælder for krav, der er anmeldt til Patienterstatningen senest den 1. januar 2017. Loven gælder også for krav på erstatning stiftet før lovens ikrafttræden.  
Loven forstærker indsatsen mod asocial velfærd med to initiativer. Det ene initiativ støtter indsatsen over for unge med asocial eller kriminel adfærd ved at indføre en bestemmelse om netværkssamråd i lov om social service. Bestemmelsen er rettet mod unge, der er mistænkt for at have begået alvorlig kriminalitet. Netværkssamråd betegner et møde mellem kommunen og den unge, familien, netværket og fagpersoner, hvor der drøftes en handleplan, der kan hjælpe den unge på ret kurs igen. Denne lovændring træder i kraft den 1. oktober 2014.  Med det andet initiativ ændrer man i reglerne om magtanvendelse over for børn og unge og sikrer bl.a., at der ikke længere er en hjemmel til at fiksere børn og unge. Dernæst er der skabt hjemmel til, at unge over 18 år, der er anbragt på et anbringelsessted som led i en strafferetlig afgørelse eller kendelse, bliver omfattet af reglerne om magtanvendelse over for børn og unge i serviceloven. Endelig er det tydeliggjort, at undersøgelse af person og opholdsrum kan finde sted uden retskendelse, hvis betingelserne er opfyldt.  Loven trådte i kraft den 1. juli 2014.  
Loven skal effektivisere og forenkle administrationen af ydelser, forbedre mulighederne for digital selvbetjening og muliggøre en mere præcis og korrekt indtægtsregulering af social pension og boligstøtte.   Ifølge loven skal indkomstoplysninger fra SKATs registre kunne anvendes direkte i forbindelse med indtægtsreguleringen af disse ydelser. Samlet set medfører loven ikke i ændringer i de offentlige udgifter til social pension og boligstøtte.   Loven træder i kraft den 1. januar 2015, og ændringerne i lov om individuel boligstøtte træder i kraft den 1. januar 2016. 
Loven skal bidrage til en smidigere og mere effektiv offentlig sektor med et tættere og mere velfungerende samarbejde mellem kommuner, regioner og stat. På det mest specialiserede socialområde og specialundervisningsområde skal staten spille en større rolle i forhold til at sikre, at der ikke sker en uhensigtsmæssig afspecialisering.  Loven indebærer, at der etableres en ny national koordineringsstruktur og vidensopbygning, som forankres i Socialstyrelsen. Socialstyrelsen tildeles kompetence til at meddele, hvilke målgrupper eller særlige indsatser der har behov for øget koordination eller planlægning på tværs af kommunerne og regionerne. Kommunalbestyrelserne skal forholde sig hertil, og Socialstyrelsen skal i den forbindelse kunne anmode kommunalbestyrelserne i hver kommune om at tilrettelægge og koordinere indsatserne.   Loven bidrager til at udmønte rammeaftalen om justering af kommunalreformen og aftale om en kvalificeret indsats for grupper med særlige behov, som alle Folketingets partier indgik henholdsvis den 26. juni 2013 og den 13. november 2013 på det mest specialiserede socialområde og specialundervisningsområde.   Loven trådte i kraft den 1. juli 2014. § 1, nr. 10-11, træder dog først i kraft den 1. januar 2015.
Loven indebærer en række effektiviseringer på børnebidragsområdet. Ved afgørelser om børnebidrag skal der fremover kun tages hensyn til barnets tarv, og der kan ikke fastsættes lavere bidrag end normalbidraget til børn på 1.270 kr. Desuden reduceres antallet af bidragstrin, ved at muligheden for at fastsætte normalbidraget + 25 pct. og + 50 pct. afskaffes. Derudover afskaffes muligheden for at fravige reglen om, at løbende børnebidrag og uddannelsesbidrag forfalder månedsvis, og ansøgningsfristen ved ansøgning om børnebidrag forkortes fra 6 til 2 måneder.   Samtidig fjernes muligheden for at fastsætte forhøjet konfirmations- og beklædningsbidrag, og ansøgningsfristen skærpes således, at den tidligst kan indgives 3 måneder før konfirmationen. Loven indebærer endvidere, at navngivningsbidrag fremover behandles på samme måde som fødselsbidrag og barselsbidrag.   Loven er en opfølgning på lov nr. 647 af 12. juni 2013 om ændret organisering af statsforvaltningerne, regelforenklinger og omkostningsdækkende egenbetaling på det familieretlige område. Ifølge den politiske aftale om loven skal der foretages yderligere regelforenklinger for ca. 5 mio. kr. årligt.   Loven trådte i kraft den 1. juli 2014. 
Loven er en del af aftalen om tidlig hjælp til børn og unge i udsatte familier, som støtter den tidlige og forebyggende indsats i kommunerne og bidrager til at øge børns og unges trivsel.  Lovens formål er at gøre det tydeligt i serviceloven, at kommunerne har pligt til at sørge for en tidlig og forebyggende indsats, ved at formulere servicelovens § 11 som en egentlig forebyggelsesparagraf. Bestemmelsen skal understrege, at det er vigtigt med en forebyggende indsats, og samtidig give eksempler på, hvad en forebyggende indsats kan bestå af.   Loven giver også mulighed for, at kommunalbestyrelsen kan tilbyde økonomisk støtte til fritidsaktiviteter til børn og unge med behov for særlig støtte, så udsatte børn og unge, som ellers ikke deltager i fritidsaktiviteter, får mulighed for at deltage i almindelige fritidsaktiviteter sammen med andre børn og unge.   Loven skal træde i kraft den 1. oktober 2014.  
Forslaget havde til formål at give opholdstilladelse til whistlebloweren Edward Snowden, som afslørede den amerikanske efterretningstjeneste NSA’s overvågningsaktiviteter, så Edward Snowden kunne opholde sig i Danmark uden at risikere retsforfølgelse eller udlevering til USA.
Det foresloges, at optjeningsprincippet for børne- og ungeydelser og børnetilskud blev ophævet. Det ville betyde, at det ikke længere ville være en betingelse for at kunne få udbetalt fuld børneydelse, at man havde boet eller arbejdet i riget i 2 år inden for de seneste 10 år. Det foresloges desuden, at betingelsen om, at barnet skulle opholde sig i Danmark, også skulle gælde for EU- og EØS-borgere, uanset at andet var bestemt i EF-forordning 883/2004.   Det foresloges, at loven trådte i kraft dagen efter bekendtgørelsen i Lovtidende.
Beslutningsforslaget blev fremsat, fordi de danske vandplaner var forsinket. Første generation af vandplaner skulle have dækket perioden fra 2010 til 2014. Vandplanerne var imidlertid endnu ikke godkendt. Formålet med beslutningsforslaget var derfor at sammenlægge implementeringen af vandplanerne i første og anden fase, så man opnåede så effektiv en implementering som muligt.   Det var forslagsstillernes opfattelse, at det ikke var realistisk, at første generation af vandplanerne ville nå at have en effekt, inden implementeringen af næste periodes vandområdeplaner skulle starte. For at undgå en yderligere forsinkelse af opfyldelsen af vandrammedirektivet foreslog forslagsstillerne derfor at fokusere på de planer, der skulle implementeres fra udgangen af 2014.  Forslaget blev 1. behandlet og henvist til behandling i Miljøudvalget. Forslaget blev ikke 2. behandlet.
Beslutningsforslaget indebar, at regeringen i indeværende folketingssamling skulle fremsætte lovforslag, der forhøjede strafferammen i sager om menneskehandel til fængsel indtil 12 år.   Desuden indebar forslaget, at regeringen blev pålagt at sikre en skærpelse af strafudmålingen, så det fremgik af bemærkningerne til lovforslaget, at det samtidig tilsigtedes, at straffen i de pågældende sager blev forhøjet proportionalt med forhøjelsen af strafferammen i forhold til den straf, der hidtil havde været fastsat af domstolene. 
Forslaget indebar, at Folketinget pålagde regeringen at fremsætte lovforslag, der gav 16-årige mulighed for at erhverve kørekort til stor knallert (kategori AM) og lille motorcykel (kategori A1).
Beslutningsforslaget indebar, at regeringen skulle fremsætte et lovforslag inden udgangen af 2014, som skærpede straffen for voldelig kriminalitet udført i forening (gruppevold), således at strafferammen for voldelig kriminalitet, herunder voldelig sædelighedskriminalitet, kunne stige med indtil det halve, når overtrædelsen var udført af flere i forening.
Formålet med beslutningsforslaget var at sikre den fortsatte drift og udvikling af danskernes digitale ordbog ordnet.dk ved fortsat at yde et særskilt økonomisk tilskud til ordbogen.  Der blev afgivet betænkning over beslutningsforslaget den 4. juni 2014. Et flertal forkastede beslutningsforslaget. Af betænkningen fremgår det, at kulturministeren gav tilsagn om fortsat at yde tilskud i 2014 og 2015, og at ministeren gav garanti for, at Det Danske Sprog- og Litteraturselskab ville videreføre ordnet.dk fra 2016.
Enhedslisten og Socialistisk Folkeparti foreslog, at enlige forsørgere og forsørgere på erhvervsuddannelser, der boede sammen med en anden uddannelsessøgende, og som var på elevløn, fik samme lånemuligheder som SU-modtagere.   Enhedslisten og Socialistisk Folkeparti foreslog endvidere, at såvel elever i skolepraktik som i ordinær praktik, som fik et barn, blev sikret ret til barselsydelse. 
Forslaget havde til formål at imødekomme det stigende problem med udenlandske hjemløse EU-borgere, der tog ophold i Danmark i længere perioder, og hvor det i praksis var umuligt for myndighederne at modbevise den pågældendes påstand om lovligt ophold. Det foresloges derfor, at en EU-borger skulle medvirke aktivt til at dokumentere sit lovlige ophold i Danmark.
Forslaget pålagde regeringen inden udgangen af 2014 at fremsætte et lovforslag med den virkning, at den danske befolkning blev spurgt ved en vejledende folkeafstemning, inden Danmark kunne tilslutte sig en europæisk bankunion med Den Europæiske Centralbank som tilsynsmyndighed.
Formålet med beslutningsforslaget var at sikre en bedre understøttelse af bevaringen af de kulturhistoriske vandanlæg, herunder historiske vandmøller. Det ville kræve et tæt samarbejde mellem Kulturstyrelsen, Naturstyrelsen, KL og de lokale museer, samt at der skete en konkret afbalancering af de biologiske interesser i forhold til de kulturhistoriske, alternativt en udvidelse af vandløbslovens § 37, stk. 3, til også at gælde krav til vandføringen til anlæggene. 
Med beslutningsforslaget ønskede forslagsstillerne de bestemmelser i lov nr. 548, som i forhold til tidligere gældende lovgivning indskrænkede kommuners og regioners mulighed for at deltage i selskaber samt i at udføre opgaver for andre, ophævet.
Ved 2. behandlingen blev lovforslaget delt i to lovforslag (L 176 A og L 176 B). Der henvises til omtalen under disse forslag.
Beslutningsforslaget indebar, at regeringen inden den 1. januar 2015 skulle fremsætte lovforslag, hvorefter der blev indsat en ny bestemmelse i retsplejeloven, der gav ofre for grov personfarlig kriminalitet (grov vold, hjemmerøverier og seksualforbrydelser m.v.) mulighed for, når bestemte forudsætninger var opfyldt, at afgive forklaring i forbindelse med en indenretlig afhøring.   Derudover indebar forslaget, at der blev skabt hjemmel til, at et eventuelt erstatningskrav skulle kunne behandles i forbindelse med den indenretlige afhøring.   Endelig skulle regeringen overveje, hvorledes der kunne gøres mere dels for at beskytte øvrige vidner, der oplevede nogle af de samme problemstillinger som ofrene, dels for at afhjælpe, at unødig lang sagsbehandlingstid ved domstolene forsinkede politiets efterforskning, herunder vidners afgivelse af vidneudsagn. 
Beslutningsforslaget pålagde regeringen at fremsætte lovforslag, der sikrede imod forskelsbehandling i det offentlige rum af mødre, der ammede deres børn, og forældre, der gav flaskemad til deres baby. I modsætning til i Danmark var der i andre lande, såsom Australien og Skotland, lovgivning, som sikrede, at mødre kunne amme på offentlige steder.
Formålet med beslutningsforslaget var at sikre straffrihed for borgere, der anvendte medicinsk cannabis samt producerede dette til eget brug. Beslutningsforslaget ville medføre, at mennesker med store smerter, sklerose, cancer, epilepsi eller posttraumatisk stress, der måske ikke havde andre alternativer, kunne få mulighed for at dulme smerter m.m. ved hjælp af medicinsk cannabis.
Beslutningsforslaget skulle sikre transpersoners ret til selv at vælge behandling og behandlingssted.
Formålet med beslutningsforslaget var at få etableret en national stamcellebank, der ville give nye behandlingsmuligheder til alle danskere.
Forslaget havde til formål at imødekomme problemet med udviste udlændinge, der trodsede deres indrejseforbud og rejste tilbage til Danmark. Det foresloges således at skærpe reglerne for personer, der gentagne gange overtrådte deres indrejseforbud og uberettiget rejste tilbage til Danmark, så der ved overtrædelser af indrejseforbuddet anden gang som minimum blev givet fængselsstraf på 1 år.
Forslaget skulle sikre, at der blev skabt mulighed for, at en kommune måtte sælge byggegrunde til under markedsprisen i de tilfælde, hvor grunden skulle anvendes til byggeri af almene boliger, så huslejen blev formindsket i forhold til et salg af byggegrunden til markedsværdien.  Formålet med forslaget var at sikre almene boliger med en husleje, der kunne betales af borgere med små eller jævne indtægter.
Ifølge forslaget skulle regeringen fremsætte de nødvendige forslag, der sikrede, at der med virkning fra den 1. januar 2015 blev indført et id-kort for beskæftigede inden for byggebranchen, herunder indehavere af enkeltmandsvirksomheder.
Loven indeholder bl.a. følgende elementer:  - Selskaber i EØS-lande, der ikke samtidig er medlemmer af EU, får samme adgang til at deltage i skattefri fusioner, spaltninger og tilførsler af aktiver som selskaber i EU-lande. Der indføres adgang til skattefri virksomhedsomdannelse til selskaber i sådanne EØS-lande.  - Ejendomsværdiskatteloven ændres, så nedslagsreglerne for folkepensionister også kommer til at gælde for personer med bopæl uden for Danmark.   De nævnte ændringer gennemføres for at bringe de eksisterende regler i overensstemmelse med EU-retten. Med loven bliver der desuden adgang til at foretage skattefri sammenlægninger af skattepligtige og skattefri vandforsyninger, og Energinet.dk får mulighed for skattefrit at tilføre aktiver ved overdragelse af virksomhed til et datterselskab, der er omfattet af fuld selskabsskattepligt til Danmark.
Forslagsstillerne foreslog, at Folketinget skulle pålægge regeringen inden udgangen af folketingsåret 2013-14 at fremsætte lovforslag og/eller foretage de nødvendige ændringer i administrative forskrifter, som gav andelshavere et nedslag i grundvurderingen af andelsboliger på 2,5 pct. frem mod 2016, således at det svarede til den kompensation for de fejlbehæftede vurderinger, som allerede var vedtaget for ejerboliger.
Forslaget havde til formål at genindføre pointsystemet for ægtefællesammenføring i Danmark, som blev afskaffet i 2012. Med forslaget foresloges det således at genindføre det skærpede tilknytningskrav, den økonomiske garantistillelse på 100.000 kr. og det skærpede danskkrav til ægtefællesammenførte, som også tidligere var gældende i forbindelse med ægtefællesammenføring.
Forslaget indebar, at regeringen blev pålagt at fremsætte et lovforslag og foretage de fornødne administrative ændringer, således at al personfarlig kriminalitet, der blev begået af prøveløsladte, altid udløste reststraffen. Beslutningsforslaget pålagde endvidere regeringen at fremsætte forslag til ændring af retsplejeloven, således at det blev præciseret, at en eventuel reststraf skulle indgå i bedømmelsen af »forholdets grovhed« ved vurderingen af, om der var grundlag for varetægtsfængsling.
Forslaget indebar, at Folketinget pålagde regeringen at fremsætte et lovforslag og foretage de fornødne administrative ændringer inden den 1. juni 2014, således at den såkaldte noget for noget-ordning med visse undtagelser ikke i fremtiden fandt anvendelse på indsatte, der var dømt for grov personfarlig kriminalitet.  
Med beslutningsforslaget pålagdes regeringen hurtigst muligt at ophæve undtagelsesbestemmelserne for registrering i RUT-registret, så bestemmelserne også kom til at gælde for udførelsen af cabotagekørsel.
Forslaget opfordrede regeringen til at ophæve lov om friplejeboliger, at der blev igangsat en proces for afvikling af friplejeboliger, og at der i givet fald blev fastsat et regelsæt for overgangsperioden. Formålet med forslaget var bl.a. at undgå unødvendige og store udgifter for kommunerne samt at mindske kommunernes administrative byrder.
Folketingsbeslutningen går ud på, at regeringen inden udgangen af 2014 skal fremsætte lovforslag, som indebærer en behandlingsgaranti til børn og unge under 25 år, der er belastede af en opvækst med voksne, der er stof- eller alkoholafhængige. Behandlingsgarantien skal sikre, at børn og unge anonymt og så vidt muligt inden 14 dage, men senest inden 30 dage, efter de har henvendt sig, får den nødvendige rådgivning, støtte og behandling.
Med beslutningsforslaget foresloges det at forenkle visse regler inden for fiskeriet. Den ene forenkling bestod i at give købere af et fiskefartøj mulighed for at få oplyst, hvor mange strafpoint et fartøj havde fået for alvorlige overtrædelser af reglerne. Den anden forenkling bestod i, at danske fiskere med et fartøj på 12 m eller derover fik mulighed for at sejle fra kaj med en manuel logbog i særlige situationer.  Beslutningsforslaget blev fremsat af Venstre, Dansk Folkeparti, Liberal Alliance og Det Konservative Folkeparti. I Udvalget for Fødevarer, Landbrug og fiskeri blev der den 10. september 2014 afgivet en beretning over beslutningsforslaget, som blev støttet af alle udvalgets partier.
Ifølge beslutningsforslaget skulle regeringen fremsætte et lovforslag, som sikrede, at kommunerne ved udmåling af kontanthjælp så bort fra indtægt eller formue, der stammede fra efterbetaling af sygedagpenge og af øvrige forsørgelsesydelser og sociale ydelser, da efterbetalingen af disse ydelser hverken skulle anses for indtægt eller formue.  Beslutningsforslaget blev taget tilbage af forslagsstillerne.
Ifølge forslaget skulle regeringen inden januar 2015 fremsætte lovforslag, som forpligtede alle offentlige myndigheder, selskaber, hvor offentlige myndigheder havde bestemmende indflydelse, og som ikke var i konkurrence, almennyttige boligselskaber og virksomheder, der var afhængige af offentligt tilskud, til at anvende arbejdsklausuler i alle kontrakter med private virksomheder på grundlag af ILO-konvention nr. 94.
Ved beslutningsforslaget pålagdes regeringen at udarbejde en rapport om forskellige løsningsmodeller, der imødekom ansattes mulighed for at få erstatning, når de havde været udsat for vold på arbejdet. I forbindelse med udarbejdelsen af rapporten blev regeringen anmodet om at inddrage relevante eksperter og interesseorganisationer.
Ifølge beslutningsforslaget skulle regeringen fremsætte et lovforslag om ændring af den kommunale valglov, lov om regionalvalg og europaparlamentsvalgloven, således at borgere under værgemål kunne få ret til at stemme til de kommende valg til kommunalbestyrelser, regionsråd og Europa-Parlamentet.
Forslaget havde til formål at sikre, at lejen for lejligheder, der var blevet gennemgribende moderniseret, blev beregnet som den omkostningsbestemte leje plus et beregnet tillæg for forbedringerne. For at undgå øget spekulation i forbedringer blev det desuden foreslået, at det skulle præciseres, at det lejedes værdi var en overgrænse også for lejen i lejemål, der var forbedret efter boligreguleringslovens § 5, stk. 1.
Ifølge beslutningsforslaget skulle regeringen fremsætte lovforslag, der gav opsættende virkning i klagesager for borgere med handicap, der havde fået frataget eller nedsat hjælp, selv om de pågældende ikke havde fået forbedret deres funktionsevne.   Der blev afgivet beretning, hvor udvalget opfordrede ministeren til hurtigst muligt at invitere Folketingets partier til en fortsat dialog om udfordringerne forbundet med manglende opsættende virkning i klagesager for borgere med handicap, så der i fællesskab kunne findes holdbare løsninger.
Forslagsstillerne ønskede med beslutningsforslaget at give mulighed for at afbøde de økonomiske konsekvenser for grundejere, som følge af at der skulle etableres kloakering for grundejere, der ikke var tilsluttet kloaknettet i dag, eller når der skulle etableres separat kloakering til regnvand.  Forslaget skulle sikre grundejere mod, at de med kort varsel kunne pålægges store økonomiske udgifter til kloakforbedringer, som de ikke havde mulighed for at betale. Ved fremsættelsen af forslaget kunne en grundejer med tilslutningspligt blive pålagt bøder og i sidste ende fængsel for manglende tilslutning til kloaknettet. Med beslutningsforsalget skulle grundejeren sikres et varsel, når der skulle foretages større investeringer i kloakering, og en mulighed for henstand eller afdrag, hvis investeringen havde store økonomiske konsekvenser for grundejeren.
Loven har til formål at sikre en mere effektiv behandling i alle faser af civile sager ved domstolene. Derudover indeholder loven en række ændringer af reglerne om syn og skøn på baggrund af forslagene i betænkning nr. 1543/2013 fra Retsplejerådet. Ændringerne skal medføre en væsentlig hurtigere gennemførelse af et syn og skøn, hvorved sagsbehandlingstiden i sager med syn og skøn kan blive kortere.  Loven udmønter endvidere dels forslag fra Udvalget om varetagelse af skiftesagsbehandlingen, som har vurderet hensigtsmæssigheden af skifteretternes nuværende organisering og belyst behovet og mulighederne for yderligere digital understøttelse af skiftesagsbehandlingen samt mulighederne for at foretage andre tilpasninger, for så vidt angår behandlingen af skiftesager, dels forslagene fra en arbejdsgruppe nedsat af Domstolsstyrelsen, som har overvejet, i hvilket omfang skifteretternes behandling af dødsboskiftesager kan gøres mere effektiv.  Desuden indeholder loven tre yderligere elementer, som har til formål at modernisere og forenkle sagsbehandlingen ved domstolene. Loven har også til formål at gennemføre forslagene fra Udvalget om pligtig afgangsalder for dommere m.v. samt enkelte yderligere ændringer vedrørende dommernes forhold. Endelig ophæves revisionsklausulen i lov nr. 181 af 28. februar 2007 om ændring af retsplejeloven og forskellige andre love (gruppesøgsmål), og der indføres en adgang for Arbejdsretten til at foretage telefonforkyndelse.  Loven træder i kraft den 1. juli 2014,  dog  træder lovens § 1, nr. 18, 31 og 79-81, og § 3, nr. 1, i kraft den 1. januar 2015.
Loven er den ene af de halvårlige love om de personer, der ved lov kan få meddelt indfødsret (statsborgerskab) i Danmark. 
Ifølge beslutningsforslaget skulle regeringen inden den 1. november 2014 fremsætte et lovforslag, der sikrede indfasning af fædres og medmødres ret til 12 ugers barselsorlov. Orloven skulle indgå i den samlede barsels- og forældreorlov. Hvis faderen eller medmoderen ikke benyttede de 12 uger, skulle de bortfalde. Endvidere opfordredes regeringen til at komme med forslag til, hvordan barselslovgivningen kunne blive mere kønsneutral og enkel og gennemskuelig for borgerne.
Loven har to formål, dels at tilvejebringe et retligt grundlag for, at Cityringprojektet kan færdiggøres i overensstemmelse med de forudsætninger, der lå til grund for vedtagelsen af Cityringloven, dels at skabe rammer for, at generne for naboerne kan håndteres på en væsentlig mere målrettet måde, end det er tilfældet i dag, bl.a. gennem bedre mulighed for at kunne tilbyde genhusning til de mest belastede naboer.
Forslaget indebar, at regeringen blev pålagt at anmode Straffelovrådet om at afgive en udtalelse om fordele og ulemper ved en hel eller delvis ophævelse af straffelovens § 266 b (racismeparagraffen).
Forslaget opfordrede Folketinget til at pålægge regeringen inden udgangen af 2014 at styrke finansieringsmulighederne for bl.a. iværksættere og små og mellemstore virksomheder (SMV) via crowdfunding ved at identificere de aktuelle lovmæssige hindringer herfor og fremsætte fornødne lovforslag til sikring af, at denne nye finansieringsform kunne realiseres i Danmark.  Forslagsstillerne ønskede med forslaget at give danske iværksættere og små og mellemstore virksomheder bedre mulighed for at rejse kapital til udvikling og drift i konkurrence med de udenlandske virksomheder. 
Ifølge forslaget skulle regeringen inden udgangen af 2014 ændre lovgrundlaget for Ligebehandlingsnævnet, så der blev indført en bagatelgrænse for klager, så der fremover ikke kunne klages over mindre prisdifferentiering mellem kønnene, medmindre sagen var af væsentlig og principiel karakter. Desuden skulle lovgrundlaget ændres, så klager skulle have lidt en væsentlig skade for at kunne klage. Det ville forhindre sager, hvor den, der klagede, ikke var sammenfaldende med den skadelidte.
Forslagsstillerne foreslog, at Folketinget pålagde regeringen at etablere permanent toldkontrol i Danmark (styrket grænsekontrol) med virkning fra den 1. januar 2015, jf. aftale indgået mellem VK-regeringen, Dansk Folkeparti og Kristendemokraterne den 11. maj 2011.
Loven har to hovedformål. Det ene er at udmønte elreguleringsudvalgets forslag til regulering af forsyningspligten med henblik på at fremme konkurrencen på elmarkedet, samtidig med at et højt forbrugerbeskyttelsesniveau bevares. Som led heri foreslås det, at der i stedet for den hidtidige forsyningspligt indføres en leveringspligt, som forpligter alle elhandelsvirksomheder til mod betaling at levere elektricitet til alle husholdningsforbrugere, som anmoder om det.  Det andet hovedformål er at udskyde iværksættelsen af den såkaldte engrosmodel for elmarkedet 1 år. Engrosmodellen indebærer en total omlægning af relationerne mellem net- og elhandelsvirksomheder og giver derved elhandelsvirksomhederne en central rolle.
Formålet med loven er at sikre en dansk kapacitet til destruktion af farligt affald. En tværministeriel arbejdsgruppe anbefalede i 2013, at kapaciteten i Danmark til bortskaffelse af farligt affald ved forbrænding understøttes, så Danmark kan leve op til de miljømæssige EU-forpligtelser om at kunne destruere farligt affald i nærområdet. Arbejdsgruppen vurderede, at der var risiko for, at kapaciteten ikke kunne garanteres, hvis det alene blev baseret på markedsvilkår. Loven giver derfor mulighed for, at miljøministeren kan indgå aftale med en eller flere virksomheder om at garantere en kapacitet til destruktion af farligt affald i Danmark (kapacitetspligt).  Loven udmønter en del af »Aftale om en vækstplan« mellem den daværende regering (Socialdemokratiet, Radikale Venstre og SF), Venstre, Liberal Alliance og Det Konservative Folkeparti. Loven ventes at træde i kraft den 1. juli 2014.
Ifølge forslaget skulle regeringen arbejde for, at en række EU-forordninger og direktiver ændredes, således at kønsmodne handyr og hundyr ikke længere skulle holdes adskilt på vej til slagteriet. Derudover blev regeringen pålagt, indtil reglerne var ændret, at sørge for, at bøderne for overtrædelse af EU-reglerne blev nedsat til 100 kr.
Efter beslutningsforslaget skulle der udarbejdes et grønt nationalregnskab, der skulle indgå i det årlige nationale regnskab. Regnskabet skulle indføres fuldt ud i løbet af en 3-årig periode begyndende med regnskabet for 2014.  Finansudvalget afgav beretning over B 114 på mødet den 2. oktober 2014.
Loven har til formål at gøre det muligt, at personer, som oplever et misforhold mellem det biologiske køn og det køn, som de identificerer sig med, kan opnå juridisk kønsskifte ved skriftlig ansøgning om nyt personnummer. På den måde vil transkønnede fremover kunne opnå juridisk kønsskifte uden krav om kirurgiske indgreb eller anden form for behandling, f.eks. hormonbehandling. Med loven indføres en refleksionsperiode på 6 måneder fra ansøgningstidspunktet, inden ansøgningen kan imødekommes, ligesom der er krav om, at den pågældende skal være fyldt 18 år ved ansøgningstidspunktet.
Ved loven indføres efter færøsk ønske regler om indgreb i meddelelseshemmeligheden, observation, dataaflæsning m.v. og videoafhøring af børn svarende til reglerne herom i den danske retsplejelov.   Loven indeholder to hovedelementer: For det første indsættes i den færøske retsplejelov et nyt kapitel 70 a om indgreb i meddelelseshemmeligheden, observation, dataaflæsning og forstyrrelse eller afbrydelse af radio- eller telekommunikation, der i det væsentlige svarer til den danske retsplejelovs kapitel 71, dog med undtagelse af reglerne om telenet- og teletjenesteudbyderes pligt til at foretage registrering og opbevaring af oplysninger om teletrafik til brug for efterforskning og retsforfølgning af strafbare forhold (logning).  For det andet indføres i den færøske retsplejelov regler om videoafhøring af børn. Videoafhøring indebærer, at barnet – i stedet for at afgive forklaring umiddelbart for retten – afgiver forklaring til politiet, der optager forklaringen på video med henblik på forevisning af optagelsen under hovedforhandlingen i straffesagen. Afhøringen foretages af en særligt uddannet polititjenestemand. Fremgangsmåden anvendes for at skåne barnet og af hensyn til at opnå en så uforbeholden og detaljeret forklaring fra barnet som muligt. I 2002 afgav en sagkyndig arbejdsgruppe betænkning nr. 1420/2002 om gennemførelse af straffesager om seksuelt misbrug af børn. Arbejdsgruppen fandt, at videoafhøring af børn også fremover burde anvendes, men anbefalede en særlig regulering heraf. En sådan regulering blev indført i den danske retsplejelov i 2003. I 2012 blev der desuden foretaget en ændring vedrørende indenretlig videoafhøring af børn. Ved loven indsættes sådanne regler også i den færøske retsplejelov.  
Loven er et led i udmøntningen af kriminalforsorgens flerårsaftale 2013-2016 mellem regeringen, Enhedslisten, Liberal Alliance og Det Konservative Folkeparti. Det blev som et led heri besluttet, at der skal gennemføres en reorganisering af kriminalforsorgen.   Hovedelementet i reorganiseringen er etableringen af et antal nye kriminalforsorgsområder. Som følge heraf ændres straffuldbyrdelsesloven, således at der skal være et antal kriminalforsorgsområder under Direktoratet for Kriminalforsorgen. Med loven bemyndiges justitsministeren til at fastsætte regler om kriminalforsorgsområdernes geografiske afgrænsning m.v. I tilknytning hertil ændres straffuldbyrdelsesloven og retsplejeloven således, at de bestemmelser i straffuldbyrdelsesloven og retsplejeloven, der hidtil henlagde en opgave til den lokale institution, fremover henlægger opgaven til kriminalforsorgsområdet. Reorganiseringen indebærer også en ophævelse af det direkte ministerreferat, som i dag gælder for direktøren for Kriminalforsorgen.  Desuden ændres straffuldbyrdelseslovens regler om adgang til administrativ rekurs (klage). Adgangen til at klage over de afgørelser, som træffes lokalt (omfatter i dag enhver afgørelse), skal  fremover omfatte afgørelser af mere indgribende karakter, mens øvrige afgørelser ikke længere vil kunne påklages. Endvidere vil der ikke være adgang til at påklage direktoratets afgørelser til Justitsministeriet.   Justitsministeren fastsætter tidspunktet for lovens ikrafttræden. 
Loven har til formål at gennemføre en række ændringer af retsplejeloven for Grønland med henblik på at nedbringe mængden af ophobede sager ved kredsretterne og at sikre, at sager ved retterne i Grønland på sigt kan behandles inden for rimelige sagsbehandlingstider og med den fornødne kvalitet. De ændringer, som iværksættes, er følgende: - Obligatorisk værneting ved Retten i Grønland for alle civile sager bortset fra en række familieretlige sager, faderskabssager og skiftesager, - øget mulighed for midlertidig beskikkelse af kredsdommere og - udvidelse af mulighederne for at anvende hjælpedommere.  Baggrunden for loven er, at det gennem længere tid har været vanskeligt at rekruttere faste, uddannede kredsdommere til de grønlandske kredsretter. Rekrutteringsproblemerne har bl.a. medvirket til, at der ligger et stort antal verserende sager ved kredsretterne, som afventer domstolsbehandling. 
Loven giver kommunerne mulighed for at yde midlertidig huslejehjælp til unge under 30 år, der modtager kontanthjælp, uddannelseshjælp eller revalideringsydelse, og som er i en udsat boligsituation. Loven skal forebygge og afhjælpe hjemløshed blandt unge, som er i en udsat boligsituation, og som ikke har mulighed for at flytte til eller blive anvist en bolig med en lavere husleje. Huslejehjælpen kan kun gives til unge, som ikke selv har mulighed for at betale huslejen.  Loven er en del af finanslovsaftalen for 2014 mellem Socialdemokraterne, Det Radikale Venstre, Socialistisk Folkeparti, Venstre og Det Konservative Folkeparti. Partierne har afsat en reserve på 20 mio. kr. årligt i 2014-2017 til en særlig indsats over for unge, som er i risiko for at blive hjemløse.  Loven trådte i kraft den 1. juli 2014. 
Med loven justeres den særlige ordning på Færøerne for arbejdstagere fra EU-lande, så der fremover vil kunne gives opholdstilladelse med henblik på beskæftigelse inden for bygge- og anlægssektoren, så længe arbejdsløsheden ikke overstiger 6 pct. Ordningen kan kun anvendes, når særlige beskæftigelsesmæssige hensyn taler for at give opholdstilladelse, hvilket ifølge den dagældende lovs bemærkninger er tilfældet, når den generelle ledighed på Færøerne ikke overstiger 3,5 pct.   Baggrunden for loven er, at der opstod et akut behov for faglært arbejdskraft inden for den færøske bygge- og anlægssektor.
Loven indeholder en række konsekvensændringer som følge af lov om ændring af lov om Det Centrale Personregister, hvorefter nyt personnummer fremover kan tildeles personer, der oplever sig som tilhørende det andet køn.  Derudover indeholder loven ændrede kriterier for tilladelse til varig kastration med henblik på kønsskifte. En person vil dermed kunne få tilladelse til kastration som led i kønsskifte, hvis diagnosen transseksualitet er stillet, og hvis vedkommende har et vedholdende ønske om kastration og kan overskue konsekvenserne af det.   
Loven skaber under visse angivne betingelser mulighed for, at visse børn og unge kan få deres sag vurderet efter de gældende regler. Med loven vil bestemmelsen tilsvarende skulle gælde for børn og unge, som har fået en ansøgning afvist, fordi ansøgningen blev indgivet, mens barnet eller den unge ikke havde lovligt ophold her i landet, havde fået fastsat en udrejsefrist eller havde en anden ansøgning om opholdstilladelse under behandling.   Loven gennemfører den politiske aftale, som regeringen (S og R) indgik med SF, EL og KF den 19. marts 2014 om at gennemføre en ændring af udlændingeloven, som skal sikre, at der gives mulighed for genoptagelse af visse sager om familiesammenføring med børn.
Loven om talentinitiativer skal styrke indsatsen for talentfulde unge, der skønnes særlig dygtige og særlig motiverede for at yde en ekstra indsats. Disse unge gymnasieelever og studerende får dermed nogle ekstra udfordringer som supplement til deres undervisning og studier og dermed også ekstra muligheder. Der gives også mulighed for ekstra ECTS-point ud over uddannelsens normering.   Gymnasiale og alle videregående uddannelser har mulighed for at fremme en sådan prioritering af talentindsatsen. Det bliver også muligt med en tilsvarende indsats på uddannelsesinstitutionerne under Kulturministeriets område.   Loven er udarbejdet på baggrund af et forlig mellem regeringen (Socialdemokratiet og Radikale Venstre), Venstre og Det Konservative Folkeparti. Der foretages en evaluering efter 3 år. 
Befordringsordningerne for studerende ved de videregående uddannelser udvides fra alene at omfatte uddannelsessøgende, der har ret til SU, til at omfatte alle studerende, der er indskrevet på videregående uddannelser, der berettiger til SU. Udenlandske studerende og betalingsstuderende er fremover med i denne ordning. Samtidig fjernes muligheden for kilometergodtgørelse til fjernstuderende, der har mindre end 50 pct. af undervisningen på uddannelsesstedet.
Forslaget opfordrede Folketinget til at pålægge regeringen at udarbejde en analyse med henblik på at vurdere, om lovgivningen sikrede konkurrencedygtige vilkår for forvaltning af udenlandske investorers kapital hos danske kapitalforvaltere. Analysen skulle foreligge senest den 1. oktober 2014.  Analysen skulle afdække, hvilke initiativer der ville skulle tages, for at Danmark kunne udvikle sig som et internationalt center for kapitalforvaltning, således at der ikke var lovgivningsmæssige forhold, der udgjorde en unødvendig hindring for at tiltrække udenlandsk kapital til forvaltning. Forslagsstillerne henviste til, at kapitalforvaltning i Danmark bidrog til at skabe vækst og arbejdspladser.  
Formålet med loven er at etablere et samlet lovgrundlag for Center for Cybersikkerhed, der blev etableret i 2012 som en del af Forsvarets Efterretningstjeneste. Baggrunden er, at danske myndigheder og virksomheder i stigende grad udsættes for cyberangreb, hvor stater, grupper eller enkeltpersoner forsøger at trænge ind i den danske it- og teleinfrastruktur.   Den 1. maj 2014 blev der indgået en politisk aftale mellem regeringen (S og RV), V, DF, SF og KF om loven. Den politiske aftale er gengivet i den skriftlige fremsættelse af lovforslaget.
Loven opretter en kombineret ungdomsuddannelse som en ny kompetencegivende ungdomsuddannelse. Formålet er at forbedre elevernes grundlag for beskæftigelse og mulighed for forsat uddannelse.   Loven er et led i udmøntningen af »Aftale om Bedre og mere attraktive erhvervsuddannelser« af 24. februar 2014 mellem regeringen (Socialdemokratiet og Radikale Venstre), Venstre, Dansk Folkeparti, Socialistisk Folkeparti, Det Konservative Folkeparti og Liberal Alliance.   Målgruppen er unge under 25 år med afsluttet 9. eller 10. klasse eller tilsvarende, som er motiverede for uddannelse, men som ikke umiddelbart har de nødvendige personlige, sociale eller faglige kompetencer, som kræves for at tage en erhvervsuddannelse eller gymnasial uddannelse.   Uddannelsen er opdelt i fire dele af hvert ½ års varighed, og uddannelsen vil afhængig af den unges forudsætninger og kompetencer have en varighed på indtil 2 år. Elever, der gennemfører uddannelsen, opnår betegnelsen erhvervsassistent. 
Loven er et led i udmøntningen af »Aftale om Bedre og mere attraktive erhvervsuddannelser« af 24. februar 2014 mellem regeringen (Socialdemokratiet og Radikale Venstre), Venstre, Dansk Folkeparti, Socialistisk Folkeparti, Det Konservative Folkeparti og Liberal Alliance.  Med loven etableres Rådet for Ungdomsuddannelser. Rådet skal rådgive undervisningsministeren om tværgående emner og udfordringer på ungdomsuddannelsesområdet med det formål at styrke kvaliteten. 
Loven er en del af udmøntning af »Aftale om Bedre og mere attraktive erhvervsuddannelser« af 24. februar 2014 mellem regeringen (Socialdemokratiet og Radikale Venstre), Venstre, Dansk Folkeparti, Socialistisk Folkeparti, Liberal Alliance og Det Konservative Folkeparti.  Loven indeholder bl.a. følgende hovedpunkter:  – Forenkling af erhvervsuddannelsernes struktur.  – Udformning af studiekompetencegivende eksamen på alle relevante uddannelser og sidestilling mellem erhvervsuddannelsesfag på højt niveau med gymnasiale fag.  – En ny type erhvervsuddannelse for voksne (euv) på 25 år.  – Klare adgangskrav.  – Ny erhvervsrettet 10. klasse (eud10).  – Forbedring af kvaliteten i erhvervsuddannelserne gennem mere og bedre undervisning.  – Fokusering af vejledningsindsatsen.  
Med loven indføres et barselstillæg, som uddannelsesparate modtagere af uddannelseshjælp og unge jobparate modtagere af kontanthjælp får ret til, når de har ret til fravær ved graviditet, barsel og adoption i kontanthjælpssystemet.   Med loven gennemføres desuden en række rettelser og præciseringer i reglerne om  – kontaktforløb for uddannelsesparate uddannelseshjælpsmodtagere,  – fastsættelse af lønnen for kontanthjælpsmodtagere og modtagere af uddannelseshjælp i ansættelse med løntilskud hos offentlige arbejdsgivere,  – aktivitetstillæg i helt særlige tilfælde, hvor en person har særlig komplekse helbredsmæssige/sociale udfordringer,  – mulighed for at fortsætte med at modtage uddannelseshjælp i op til 2 måneder, når uddannelsen påbegyndes på baggrund af et uddannelsespålæg, – opgørelse om forudgående ledighed, for så vidt angår ansættelse med privat løntilskud, jobrotation og som voksenlærling, og – fradrag i hjælpen ved forskudsvis udbetaling af børnebidrag.  
Lovens formål er bl.a. at sikre sygemeldte et forsørgelsesgrundlag under deres sygdomsforløb. Loven har også til formål at sikre sygemeldte en tidligere indsats, der i højere grad støtter den enkelte i at vende hurtigst muligt tilbage til arbejdsmarkedet. Samtidig målrettes ressourcerne i kommunerne i forhold til de sygemeldte, der er i risiko for længerevarende sygemelding, og både indsats og opfølgning kommer til at ske tidligere i sygdomsforløbet.  Loven indeholder følgende hovedelementer:  – Ændring af ydelsesperioden og fremrykning af revurderingstidspunkt, til der er modtaget sygedagpenge i 5 måneder.  – Jobafklaringsforløb til sygemeldte, der ikke kan få forlænget perioden med sygedagpenge.  – Tidlig indsats og mulighed for, at borgere og arbejdsgivere kan anmode om et fast track-forløb, hvor opfølgningen iværksættes ekstraordinært tidligt.  – Ny visitationsmodel med tre kategorier på grundlag af den konkrete udsigt til raskmelding og til at vende tilbage i arbejde.  – Indsats med udgangspunkt i den sygemeldtes behov for støtte til at vende tilbage til arbejdsmarkedet.  – Ret til at sige nej til lægebehandling uden ydelsesmæssige konsekvenser.  – Digitalisering af sygedagpengelovens beskæftigelseskrav og beregningsregler for lønmodtagere.  – Udbetaling af arbejdsløshedsdagpenge eller midlertidig arbejdsmarkedsydelse under de første 14 dages sygdom.   Loven udmønter aftalen »Forlig om en reform af sygedagpengesystemet – Økonomisk sikkerhed for sygemeldte samt en tidligere og bedre indsats«, som den daværende regering (Socialdemokraterne, Det Radikale Venstre og Socialistisk Folkeparti) indgik med Venstre, Dansk Folkeparti, Det Konservative Folkeparti og Liberal Alliance den 18. december 2013.  
Ifølge forslaget skulle regeringen straks indlede forhandlinger med EU om et velfærdsforbehold, så Folketinget uafhængigt af EU-lovgivning kunne vedtage optjeningsprincipper m.m. for sociale ydelser i Danmark.  Forslagsstillerne foreslog, at den danske regering tog udgangspunkt i den danske sommerhusprotokol ved formuleringen af et velfærdsforbehold, og foreslog følgende formulering: Uanset bestemmelserne i traktaten kan Danmark opretholde egen lovgivning om tildeling af sociale ydelser, herunder de regler, der gælder på indeværende tidspunkt. 
Med forslaget blev regeringen pålagt at fremsætte et lovforslag om ændring af planloven, så relevante planmæssige begreber såsom beboelse, boligområde, erhverv, forening m.v. blev defineret direkte i loven. Beslutningsforslaget skulle ses i sammenhæng med udvalgsbehandlingen af regeringens fremsatte lovforslag nr. L 112 om ændring af straffeloven, retsplejeloven, lov om våben og eksplosivstoffer, lov om politiets virksomhed og lov om fuldbyrdelse af straf m.v. (Initiativer mod rocker- og bandekriminalitet m.v.).
Formålet med loven er at gøre det muligt at give udenlandske arbejdstagere opholds- og arbejdstilladelse i anlægsfasen af et storskalaprojekt. Storskalaprojekterne er projekter inden for råstofudvinding og lignende energiintensiv industri, der er af en sådan størrelse, at projekterne hverken ressourcemæssigt eller kompetencemæssigt kan løftes af de virksomheder og med den arbejdsstyrke, der er til stede i Grønland.  Storskalaloven, som er vedtaget af det grønlandske parlament, Inatsisartut, giver mulighed for, at der i bygge- og anlægsfasen af et storskalaprojekt kan anvendes udenlandsk arbejdskraft på løn- og ansættelsesvilkår, som afviger fra de normalt gældende vilkår, der kan meddeles opholds- og arbejdstilladelse efter. Udlændinge- og grænsekontrol, herunder reglerne om opholds- og arbejdstilladelser, er imidlertid et sagsområde, som Grønlands Selvstyre endnu ikke har overtaget.  Det er på den baggrund nødvendigt, at der ved lovgivning i Folketinget etableres en særskilt hjemmel til, at udenlandske arbejdstagere i forbindelse med anlægsfasen af et storskalaprojekt kan meddeles opholds- og arbejdstilladelse i Grønland på andre vilkår end dem, der gælder efter udlændingeloven.
Loven er en del af opfølgningen på »Aftale om Vækstplan for Fødevarer« af 2. april 2014 indgået mellem regeringen (Socialdemokratiet og Radikale Venstre), Venstre, Dansk Folkeparti, Liberal Alliance og Det Konservative Folkeparti.  Lovens primære formål er at tilpasse anvendelsesområdet for lov om randzoner. Fremover vil der skulle udlægges randzoner langs de vandløbsstrækninger og større søer, der er udpeget eller beskyttet efter en række bestemmelser i anden lovgivning. Desuden udvides bestemmelsen i randzonelovens § 5 til også at omfatte ret til reduktioner i de tilfælde, hvor ændringer af randzoneloven medfører, at en bedrifts samlede randzoneareal overstiger 5 pct. af bedriftens samlede areal.   Samtidig med ændringen af randzonelovens anvendelsesområde sker en forenkling af miljømålslovens § 30, der præciserer de situationer, hvor der skal foretages supplerende høring af forslag til vandplaner, og som fastsætter høringsfristen til mindst 8 uger. Endvidere gives fødevareministeren bemyndigelse til bl.a. at fastsætte regler om digital kommunikation og formkrav ved klager. 
Med folketingsbeslutningen godkendes statsregnskabet for 2012.
Beslutningsforslaget opfordrede handels- og udviklingsministeren til at trække aktstykke 96 af 19. maj 2014 tilbage fra Finansudvalget. Aktstykket bemyndigede Udenrigsministeriet til at give tilsagn på 90 mio. kr. i støtte til Global Green Growth Institute (GGGI) i perioden 2014-2016. 
Loven har til formål at ligestille børn født i og uden for ægteskab, når det gælder erhvervelse af dansk indfødsret. Loven indebærer således, at et barn erhverver dansk indfødsret ved fødslen, hvis moderen eller faderen er dansk, uanset om barnet er født i eller uden for ægteskab.  
Loven indebærer, at unge udlændinge, som er født og opvokset i Danmark, gives mulighed for under visse betingelser at opnå dansk indfødsret ved at afgive en erklæring til en statsforvaltning. 
Udvalget vedtog en beretning, hvori det blev tilkendeliget, at man med tilfredshed havde noteret sig, at skatteministeren ville sætte et arbejde med at modernisere skattekontrolloven i gang, selv om regeringen ikke ønskede at nedsætte en lovkommission.  Udvalget havde i den forbindelse noteret sig, at skatteministeren i løbet af foråret 2014 ville komme med et udspil til disposition og tidsplan for det videre arbejde. Udvalget havde med tilfredshed noteret sig, at skatteministeren havde givet tilsagn om, at skatteordførerne ville blive inviteret til et møde i Skatteministeriet forud for fastlæggelsen af den endelige disposition og tidsplan. 
Med loven er der sket en række justeringer af lov om kunstig befrugtning. Det drejer sig bl.a. om at ændre betegnelsen kunstig befrugtning til assisteret reproduktion, at give den ansvarlige læge mulighed for – i konkrete tilfælde – at forlænge opbevaringsperioden for nedfrosne æg ud over 5 år på baggrund af alvorlig sygdom, at ændre reglerne om samtykke og at præcisere enkelte bemyndigelsesbestemmelser.  Desuden indeholder loven en ændring af vævsloven, så kredsen af dem, der er ansvarlige for indberetning af genetisk sygdom hos børn født med hjælp af sæd eller æg fra en donor, udvides.  Loven trådte i kraft den 1. december 2013. 
Loven har til formål at følge op på aftalen om rammer for justering af kommunalreformen mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Enhedslisten, Liberal Alliance og Konservative fra den 26. juni 2013.  Loven skal styrke det sammenhængende sundhedsvæsen. Det skal bl.a. ske, ved at der fremover skal udarbejdes én sundhedsaftale i hver region – dvs. i alt fem sundhedsaftaler - i stedet for 98 som i dag. Sundhedsaftalerne skal tage afsæt i konkrete målsætninger, som aftales mellem regionsråd og kommunalbestyrelser, og der skal fastsættes nye obligatoriske indsatsområder.  Loven giver desuden regionsrådene adgang til at deltage i selskaber m.v. 
Hovedformålet med loven er at etablere lovgrundlag for en reform af samarbejdet mellem sundhedspersoner og industrierne for lægemidler og medicinsk udstyr. Reformen skal indføre et regelsæt med nye og klare rammer for samarbejdet. En gennemførelse af reformen kræver ændringer i de fire hovedlove om henholdsvis lægemidler, medicinsk udstyr, apoteker og sundhedsvæsenet.   Loven indeholder desuden andre ændringer af lægemiddelloven med baggrund i nye EU-regler om henholdsvis forfalskede lægemidler, lægemiddelovervågning og ændringer i markedsføringstilladelser til lægemidler.   Endelig indeholder loven enkelte andre ændringer af apotekerloven, herunder bl.a. kræftlægemidler til familiedyr, samhandel med råvarer til fremstilling af lægemidler og straf for overtrædelse af lov om markedsføring af sundhedsydelser. 
Formålet med loven er at forbedre tilslutningen til det danske børnevaccinationsprogram ved at åbne mulighed for, at Statens Serum Institut på baggrund af oplysninger i Det Danske Vaccinationsregister (DDV) kan sende påmindelser til forældre (forældremyndighedsindehavere) til børn, der mangler at modtage én eller flere af de vaccinationer, der indgår i børnevaccinationsprogrammet.  Loven skal desuden være med til at sikre, at børn, der på baggrund af et individuelt behov tilbydes andre, supplerende vaccinationer, i videst muligt omfang vaccineres rettidigt med sådanne vacciner.  Loven trådte i kraft den 1. maj 2014.
Loven moderniserer det danske lodssystem med det formål at åbne for mere konkurrence, lavere priser på gennemsejlingslodsning og kundetilpassede lodsningsydelser.   Moderniseringen af lodsmarkedet indebærer, at DanPilots monopol på gennemsejlingslodsninger ophører gradvis fra 2016 til 2020. I stedet for den nuværende krydssubsidieringsordning indføres et forsyningsbidrag, som sikrer, at alle skibe, der anvender lods i danske stræder og farvande, bidrager til opretholdelse af forsyningspligten. DanPilot får adgang til at levere andre maritime tjenesteydelser end lodsning samt mulighed for at indgå særlige aftaler med kunder. Formålet er at sikre, at DanPilot kan konkurrere på lige vilkår med de private lodserier.   Loven trådte i kraft den 1. juli 2014.  Der henvises i øvrigt til omtalen under L 176.  
Loven medfører endvidere, at dykkerulykker kan undersøges af Den Maritime Havarikommission, og at strafniveauet for visse søulykker skærpes med henblik på at styrke sikkerheden til søs.  Loven trådte i kraft den 1. juli 2014.  Der henvises i øvrigt til omtalen under L 176.
Loven ændrer virksomhedsskatteordningens regler, så det sikres, at selvstændigt erhvervsdrivende ikke kan udnytte virksomhedsskatteordningen utilsigtet. Med loven sikres det, at selvstændige ikke kan anvende lavt beskattede midler til at finansiere privatforbrug og afdrage på privat gæld, uden at midlerne beskattes som personlig indkomst. Der ændres ikke på virksomhedsskatteordningens grundlæggende struktur og indhold.  Loven indeholder følgende elementer: - Selvstændige kan fremover kun spare op i virksomhedsordningen, hvis indskudskontoen er nul eller positiv.  - Hvis aktiver, der indgår i virksomhedsordningen, fremover stilles til sikkerhed for gæld, der ikke indgår i virksomhedsordningen, anses et tilsvarende beløb for hævet af den selvstændige. - Rentekorrektionen forhøjes effektivt med 3 pct.-point med henblik på at eliminere den skattemæssige besparelse, som selvstændige kan opnå ved at placere private renteudgifter i virksomhedsordningen. - For selvstændige, der ved lovforslagets fremsættelse anvender virksomhedsordningen, og som allerede har stillet virksomhedens aktiver til sikkerhed for gæld, der ikke indgår i ordningen, eller har en negativ indskudskonto, suspenderes muligheden for at spare op i ordningen. Det gælder dog kun, hvis summen af den nominelle værdi af den negative indskudskonto og en evt. sikkerhedsstillelse overstiger 100.000 kr.  Begrænsningerne i forhold til opsparingsmuligheden og forhøjelsen af rentekorrektionssatsen skønnes at indebære et umiddelbart merprovenu på ca. 0,8 mia. kr. i 2014, ca. 0,9 mia.kr. i 2015 og ca. 0,8 mia. kr. fra og med 2016. Den varige umiddelbare provenuvirkning skønnes at udgøre ca. 0,65 mia. kr. og ca. 0,5 mia. kr. efter tilbageløb.  For hurtigst muligt at give selvstændige klarhed om de nye regler, og da dele af loven skulle have virkning allerede fra og med fremsættelsen af lovforslaget af hensyn til indgrebets effektivitet og hindring af hamstring, er loven blevet vedtaget i indeværende folketingsår.
Med loven foreslås en ny finansieringsmodel, hvor trafikselskabets administrationsudgifter, som på nuværende tidspunkt alene finansieres af Region Hovedstaden og Region Sjælland, vil skulle finansieres af både regioner og kommuner. Endvidere skal der til gavn for kunderne skabes et forbedret samarbejde mellem DSB, Movia og Metroselskabet I/S om den offentlige servicetrafik inden for trafikselskabet på Sjællands geografiske område.
Med loven åbnes der mulighed for, at Region Nordjylland kan overtage trafikkøberansvaret for lokaltogstrafik på strækningen Skørping-Frederikshavn.
Finanslovsforslaget fastlagde forslag til størrelsen og fordelingen af de samlede statslige udgifter og indtægter for finansåret 2015. Lovforslaget indeholdt endvidere overslag over statens udgifter for de efterfølgende 3 år. Lovforslaget blev genfremsat som L 1 i Folketingsåret 2014-15.
Som led i at understøtte kommuners og regioners økonomistyring giver loven kommuner og regioner mulighed for i deres årsbudget at budgettere med generelle reserver til uforudsete udgifter. For at undgå, at en væsentlig del af budgettet afsættes som generelle reserver, er det hensigten, at der vil blive fastsat regler om, at de generelle reserver maksimalt kan udgøre en vis procentdel af nettodriftsudgifterne. 
Formålet med lovforslaget er bl.a. at styrke kommunernes forebyggende indsats for at undgå udsættelser af lejere, som er boligsocialt anvist af kommunen. Lovforslaget skal på dette område ses i sammenhæng med lov nr. 1399. Herudover indeholder lovforslaget forskellige justeringer og forenklinger af regelsættet på almenboligområdet. Samlet set indeholder lovforslaget følgende hovedelementer:  - Fremrykket underretning om boligsocialt anviste lejere - Indførelse af regler om midlertidig genhusning ved omfattende ombygninger af almene boliger - Ændring af 2-procentsreglen - Ophævelse af kravet om kommunal godkendelse af skillevægsarbejder, som udføres efter den individuelle råderet - Forenkling af processen for udbetaling af ungdomsboligbidrag - Ændrede regler om afholdelse af tabet ved lejeres manglende opfyldelse af deres forpligtelse til istandsættelse ved fraflytning og ved fraflyttede lejeres manglende huslejebetaling - Ændring af regler om kommunens og regionens forpligtelser til i visse situationer at yde et beløb til dækning af beboerindskud i almene ældreboliger - Regulering af tilbagebetaling af støtte ved opløsning af støttede private andelsboligforeninger - Konvertering af renoveringslån med støtte fra Landsbyggefonden.  Lovforslaget indgår i udmøntningen af aftalen mellem regeringen (Socialdemokratiet, Radikale Venstre og Socialistisk Folkeparti) og Enhedslisten om finansloven for 2013 vedrørende udsættelsestruede boligsocialt anviste lejere.  Lovforslaget blev delt i L 114 A, L 114 B og L 114 C.
Med loven præciseres det, at arbejdsmiljøloven omfatter både det fysiske og det psykiske arbejdsmiljø. Arbejdsmiljøloven indeholder i § 1 en formålsbestemmelse, hvorefter det med loven tilstræbes at skabe et sikkert og sundt arbejdsmiljø, der til enhver tid er i overensstemmelse med den tekniske og sociale udvikling i samfundet. § 1 blev indført med arbejdsmiljøloven i 1975 og er ikke blevet ændret siden. Det fremgår af bemærkningerne fra 1975 til § 1, at loven omfatter både det fysiske og det psykiske arbejdsmiljø. Da der ikke bør være tvivl om, at loven skal forstås således, foreslås det præciseret direkte i lovteksten. Loven samler endvidere certifikatreglerne i arbejdsmiljølovgivningen og gennemfører mindre justeringer af arbejdsmiljøcertifikatordningen.  Loven udmønter det ene af de tre initiativer, som beskæftigelsesministeren lancerede i august 2012 om en styrket indsats for et bedre psykisk arbejdsmiljø.
Loven indebærer, at de, der erhvervsmæssigt sælger tobaksvarer og alkoholholdige drikkevarer, skal kræve gyldig billedlegitimation, hvis der er tvivl om, at kunden opfylder aldersgrænserne.
Beslutningsforslaget pålagde regeringen at anerkende Palæstina som en selvstændig og uafhængig stat og give staten Palæstina fulde diplomatiske rettigheder. Endvidere opfordredes regeringen til at arbejde aktivt inden for EU for en fælles anerkendelse af Palæstina. Beslutningsforslaget var en revideret genfremsættelse af et tidligere beslutningsforslag, B 30, fra folketingsåret 2011-12. 
Loven giver udtrykkelig hjemmel til, at oplysninger om en dopingsanktion kan gives videre til relevante parter. Ved hjælp af et register får idrætsorganisationer og -foreninger mulighed for at tjekke, om eksisterende såvel som nye medlemmer har en dopingsanktion.  Loven er et led i regeringens udspil fra juni 2012 om at iværksætte konkrete initiativer til at bekæmpe doping i motions- og fitnesscentre.
Loven udmønter sammen med lov om Statens Kunstfonds virksomhed en politisk aftale fra den 13. juni 2012 om en ny kunststøttereform. Reformen medfører bl.a., at Statens Kunstråd nedlægges, og at rådets udvalg overflyttes til Statens Kunstfond. På billedkunstområdet indebærer det, at området udvides med arkitektur, kunsthåndværk og design, som herved får mulighed for at søge projektstøtte på linje med de øvrige kunstområder.
Formålet med loven er at skabe et mere enkelt kunststøttesystem i en ny samlende organisation kaldet Statens Kunstfond med en fælles bestyrelse og et fælles repræsentantskab. Endvidere fusioneres Danish Crafts ind i Statens Kunstfond. De livsvarige ydelser skifter navn til Statens Kunstfonds hædersydelser, og minimumsydelsen og ydelser til efterladte afskaffes. Desuden forenkles beslutningsprocessen for tildeling af ydelserne. Loven udmønter sammen med lov om billedkunst og kunstnerisk formgivning de politiske aftaler fra den 13. juni 2012 om reform af kunststøttesystemet og reform af de livsvarige ydelser.
Folketingsbeslutningen betyder, at Danmark stiller et militært bidrag til rådighed for den franskledede internationale militære indsats i Mali i op til tre måneder med henblik på at sikre fred, stabilitet og beskyttelse af civilbefolkningen i landet inden for rammerne af FN's Sikkerhedsrådsresolution 2085 af 20. december 2012. Baggrunden for folketingsbeslutningen er, at Danmark har modtaget en anmodning fra Frankrig om et dansk bidrag (C-130 transportfly) til den militære operation. Personelmæssigt skal det danske bidrag være på op til ca. 40 personer inklusive forbindelsesofficerer til relevante hovedkvarterer. Det danske bidrag er blevet forlænget efter et møde i Udenrigspolitisk Nævn i marts 2013, og det bliver afsluttet i maj 2013.
Loven formaliserer de bevillingsændringer, som i finansårets løb er foretaget på forventet efterbevilling. Forslaget til tillægsbevilling har dermed en bevillingsretlig og ikke en statsfinansiel funktion.
Beslutningsforslaget gik ud på at udbygge godsfaciliteterne på Hirtshals Havn, så der kunne foretages omladning af containere til skinnetransport. Samtidig skulle det undersøges, hvordan man kunne etablere det nødvendige antal krydsspor, så godstransporten på skinner kunne foregå effektivt.
Ved beslutningsforslaget pålagdes regeringen senest den 15. marts 2013 at fremsætte et lovforslag, der ophævede varighedsbegrænsningen på sygedagpenge med virkning senest fra den 1. april 2013.
Forslaget indebar, at regeringen i daværende folketingssamling skulle fremsætte de nødvendige lovforslag og foretage de fornødne administrative ændringer, der sikrede en samlet og koordineret indsats, der kunne nedbringe antallet af udlændinge, der opholdt sig ulovligt i Danmark. Dette indebar bl.a. nedsættelse af en tværministeriel arbejdsgruppe, skærpede straffe for hjælp til og ansættelse af udlændinge uden lovligt ophold, styrket myndighedsindsats over for udlændinge uden lovligt ophold, øget kontrol i sundhedsvæsenet, øget kontrol med udstedelsen af skattekort samt en landsdækkende kampagne, der skulle oplyse om de negative konsekvenser og skadelige effekter ved tilstrømningen af udlændinge uden lovligt ophold og ulovlig udenlandsk arbejdskraft, herunder social dumping.
Loven implementerer et EU-direktiv om forlængelse af beskyttelsestiden for ophavsret og visse beslægtede rettigheder. Loven indebærer for det første en forlængelse af beskyttelsestiden for udøvende kunstneres ret til lydoptagelser af deres fremførelser fra 50 til 70 år. En tilsvarende forlængelse sker for de rettigheder, som fremstilleren af lydoptagelser har til en given lydoptagelse.  For det andet harmoniseres beregningen af beskyttelsestiden for musikværker med tekst, så beskyttelsestiden for både musikværket og teksten bliver beregnet som 70 år fra dødsåret for den længstlevende enten komponist eller tekstforfatter.  Derudover indeholder loven nogle ledsageforanstaltninger om udøvende kunstneres ret til et årligt supplerende vederlag i den forlængede beskyttelsestid, deres ret til at bringe en aftale om overdragelse af rettigheder til ophør samt nogle overgangsbestemmelser i forhold til eksisterende rettigheder og overdragelsesaftaler.  Loven træder i kraft den 1. juli 2013. Dog fastsætter justitsministeren tidspunktet for ikrafttræden af § 1, nr. 7.
Loven indeholder regler, der forenkler reglerne for kommunalbestyrelsens tilrettelæggelse af borgernes frie valg af leverandør på hjemmehjælpsområdet. Loven er et led i udmøntningen af aftalen om finansloven for 2013 mellem regeringen (Socialdemokraterne, Det Radikale Venstre og Socialistisk Folkeparti) og Enhedslisten.  Af loven fremgår det, at særreglerne i serviceloven for, hvordan kommunalbestyrelsen skal skabe grundlag for borgernes frie valg af leverandør, ophæves. Dermed vil kommunalbestyrelsen alene følge gældende udbudsregler, når kommunalbestyrelsen indgår aftale med private leverandører om at udføre hjemmehjælpen.  Endvidere indeholder loven regler om, at det bliver muligt for kommunalbestyrelsen at tilbyde borgerne, der er visiteret til hjemmehjælp, et såkaldt fritvalgsbevis, hvor borgerne selv udvælger og indgår aftale med en cvr-registreret privat leverandør. Kommunalbestyrelsen vil fortsat være forpligtet til at skabe grundlag for, at borgerne, der er visiteret til hjemmehjælp, tilbydes frit valg af leverandør, og at modtagerne kan vælge mellem to eller flere leverandører af denne hjælp, hvoraf den ene leverandør kan være kommunal.  Formålet med loven er at give kommunalbestyrelsen mere frihed til at tilrettelægge hjemmehjælpen på baggrund af områdespecifikke overvejelser om markedsforhold, særlige lokale hensyn og borgernes behov.   Loven trådte i kraft den 1. april 2013.
Formålet med beslutningsforslaget var at ændre straffeloven, sådan at straffen for grove tilfælde af ærekrænkelse blev skærpet.
Ved beslutningsforslaget pålagde Folketinget regeringen inden den 1. marts 2013 at fremsætte et lovforslag, som sikrede, at kommunerne ved beregning af kontanthjælp skulle se bort fra formue, der hidrørte fra den ekstraordinære udbetaling af efterlønsbidrag og fleksydelsesbidrag på gunstigere vilkår i perioden fra den 2. april 2012 til den 1. oktober 2012. Det gjaldt også ved beregning af kontanthjælp for personer, der havde fået udbetalt deres efterlønsbidrag eller fleksydelsesbidrag, før de overgik til kontanthjælp. Det skulle ligeledes sikres, at den efterbetaling af kontanthjælp, der fandt sted som følge af vedtagelse af lovforslaget, ikke skulle betragtes som en formue, der afskar nogen fra kontanthjælp.
Lovforslaget indebærer, at økonomi- og indenrigsministeren kan give de kommuner, som ønsker det, tilladelse til, at stemmeafgivningen i kommunen og/eller stemmeoptællingen sker digitalt ved valg (folketingsvalg, Europa-Parlamentsvalg, kommunal- og regionsvalg). Stemmeafgivningen skal fortsat foregå, ved at borgeren møder frem på valgstedet.   Kommunaludvalget afgav ikke betænkning over lovforslaget, hvorfor det ikke kom til 2. behandling.
Ifølge loven fastsættes tilskuddet til Færøernes hjemmestyre til 632,2 mio. kr. i 2013. Loven træder i kraft dagen efter bekendtgørelsen i Lovtidende, men gælder for hele 2013. Rater, der vedrører perioden, før loven træder i kraft, udbetales til hjemmestyret med tilbagevirkende kraft efter ikrafttræden.
Loven er Danmarks ratifikation af traktaten om Kroatiens tiltrædelse af Den Europæiske Union.
Med loven indføres der et differentieret sanktionssystem for overtrædelser af reglerne om kontrolapparatet. Det indebærer, at der i højere grad end i dag skal tages hensyn til overtrædelsens grovhed ved fastsættelsen af bøder for at overtræde bestemmelser om brugen af kontrolapparatet, diagramark og fartskriverkort.  Herudover lempes frakendelsessystemet for overtrædelser af reglerne om kontrolapparatet, så der fremover som udgangspunkt ikke udmåles en ubetinget, men kun en betinget førerretsfrakendelse i tilfælde, hvor der alene foreligger overtrædelser af reglerne om kontrolapparatet til samtidig pådømmelse. Endvidere hæves gebyrerne for at udstede kørekort som følge af Europa-Parlamentets og Rådets direktiv 2006/126/EF af 20. december 2006 om kørekort (tredje kørekortdirektiv). Ved samme lejlighed gennemføres en samlet styrkelse af sikkerhedsniveauet i danske kørekort.  Lovforslaget blev opdelt i to lovforslag ved 2. behandling. 
Med loven indføres en frivillig brancheadministreret registreringsordning for tatovører med henblik på at oplyse og beskytte forbrugerne mod risici i forbindelse med tatovering. Medlemmer af en af Sundhedsstyrelsen godkendt brancheforening kan anvende betegnelsen registreret tatovør, således at forbrugerne er sikre på, at de registrerede tatovører følger visse retningslinjer og krav.  Ordningen svarer til principper i RAB-ordningen, dvs. registreringsordningen for alternative behandlere.
Lovforslaget indebærer, at den såkaldte forlængede refleksionsperiode til ofre for menneskehandel udvides fra de nuværende 100 dage, så den kan udgøre op til i alt 120 dage. Endvidere indeholder lovforslaget en selvstændig bestemmelse om, at Udlændingestyrelsen kan give midlertidig opholdstilladelse til bl.a. ofre for menneskehandel af efterforsknings- og retsforfølgningsmæssige hensyn.  Herudover indebærer lovforslaget, at det fremover ikke skal tillægges betydning, at en udlænding kun har opholdt sig her i landet i kortere tid, i forbindelse med en afgørelse om inddragelse af en opholdstilladelse meddelt på baggrund af ægteskab eller fast samlivsforhold i de situationer, hvor udlændingen godtgør, at udlændingen har ophævet samlivet, som følge af at udlændingen eller dennes barn har været udsat for vold.  Lovforslaget blev delt til L 129 A og L 129 B.
Formålet med loven er at sikre, at kommunikationen mellem kommuner, arbejdsgivere og selvstændigt erhvervsdrivende om tilskudsordninger m.v. efter lov om en aktiv beskæftigelsesindsats kan ske digitalt.  Der indføres hjemmel til, at beskæftigelsesministeren administrativt kan fastsætte regler om at anvende digital kommunikation mellem kommuner, arbejdsgivere og selvstændigt erhvervsdrivende om tilskud m.v. Ligeledes indføres hjemmel til administrativt at fastsætte regler for, hvor længe en arbejdsgiver kan vente med at anmode om et tilskud til fleksjob, ligesom der kan for arbejdsgiverens anmodning om løntilskud.  Endvidere justeres lov om digital indberetningsløsning til brug for at anmelde sygefravær og anmodning om refusion af sygedagpenge og dagpenge efter barselloven. Justeringen skal sikre, at den digitale indberetningsløsning (NemRefusion) kan anvendes på andre områder, herunder tilskudsordninger.  Loven er et led i udmøntningen af den fællesoffentlige digitaliseringsstrategi, jf. folketingsvedtagelse V 82 (2009-2010) om digitalisering af den offentlige sektor.
Loven er en udløber af den politiske aftale »En grøn transportpolitik« af 29. januar 2009 og indebærer nedlæggelse af tre overkørsler og en ombygning af Skørping Station, så hastigheden mellem Hobro og Aalborg kan sættes op.
Loven har til formål at gennemføre den asylaftale, som blev indgået i september 2012 mellem regeringen (Socialdemokratiet, Radikale Venstre og Socialistisk Folkeparti), Enhedslisten og Liberal Alliance. Loven giver mulighed for, at asylansøgere under visse betingelser får mulighed for at tage arbejde og flytte uden for asylcenteret, bl.a. hvis den pågældende samarbejder med myndighederne om oplysning af sin asylsag og – ved afslag på asyl – om frivillig hjemrejse. Personer, der har begået kriminalitet, er ikke er omfattet af ordningen om at arbejde og bo uden for asylcentrene.  Derudover ændres det eksisterende tilbud til børnefamilier om en selvstændig bolig (også betegnet som en særlig bolig), når familien har opholdt sig i asylsystemet i 18 måneder efter endeligt afslag på asyl, således at de får tilbuddet allerede 12 måneder efter endeligt afslag på asyl. Indsatsen for afviste asylansøgere udvides med tilbud om rådgivning, støtte og hjælp til hjemrejsen og en mere målrettet anvendelse af de motivationsfremmende foranstaltninger over for de asylansøgere, der ikke udrejser frivilligt.
Formålet med loven er at indføre regler om, at en person, som er gået konkurs med en virksomhed, kan få forbud mod i en periode at drive visse former for erhvervsvirksomhed.  Loven er en opfølgning på aftalen om finansloven for 2013 indgået mellem regeringen (Socialdemokratiet, Radikale Venstre og Socialistisk Folkeparti) og Enhedslisten. Loven skal desuden ses i sammenhæng med Lov nr. 634 af 12. juni 2013, som indebærer en styrket indsats over for økonomisk kriminalitet. Loven bygger på Konkursrådets betænkning nr. 1525/2011 om konkurskarantæne.  Justitsministeren fastsætter tidspunktet for lovens ikrafttræden. 
Formålet med loven er for det første at gennemføre de ændringer i retsplejeloven og lov om international fuldbyrdelse af straf m.v., der er nødvendige for, at Danmark kan ratificere Europarådets hvidvask- og terrorfinansieringskonvention fra 2005, ved at indføre regler om tavshedspålæg og hjemmel til at fuldbyrde udenlandske konfiskationsafgørelser, som er omfattet af konventionen.  Formålet med loven er for det andet at gennemføre de ændringer i udleveringsloven, der er nødvendige for, at Danmark kan ratificere den tredje og fjerde tillægsprotokol til den europæiske konvention om udlevering. De har til formål henholdsvis at indføre en forenklet procedure for udlevering af lovovertrædere til lande uden for EU og Norden og at modernisere en række af bestemmelserne i udleveringskonventionen.  Med vedtagelsen af loven giver Folketinget i medfør af grundlovens § 19 sit samtykke til, at Danmark ratificerer den nævnte konvention og de nævnte tillægsprotokoller. Loven indeholder herudover en justering af udleveringslovens regler om forbud mod dobbelt strafforfølgning og en præcisering af udleveringslovens bestemmelse om tilladelse til gennemtransport.  Loven træder i kraft den 1. juli 2013.
Formålet med loven er for det første at gennemføre de elementer i aftalen om Kriminalforsorgens økonomi i 2013-2016, som kræver ændringer af straffeloven og straffuldbyrdelsesloven. Det drejer sig bl.a. om visse ændringer af reglerne om prøveløsladelse, reglerne om afsoning i fodlænke samt straffuldbyrdelseslovens regler om undersøgelse af besøgende i afsoningsinstitutionerne med henblik på at styrke indsatsen mod indsmuglinger.  For det andet indebærer loven en ændring af lov om statens uddannelsesstøtte (SU-loven), så fængselsbetjentelever overgår til statens uddannelsesstøtte (SU) i skoleperioder.  Endelig indeholder loven en ændring af straffelovens § 124, stk. 5, som skal sikre, at flugt under fodlænkeafsoning fremover kan straffes på lige fod med flugt fra anden afsoning m.v.  Loven træder i kraft den 1. juli 2013, dog træder lovens § 1, nr. 3, i kraft dagen efter bekendtgørelsen i Lovtidende.
Med loven styrkes kravene til revisorers uddannelse og efteruddannelse, herunder særlig kravene til revisorer, der reviderer finansielle virksomheder. Erhvervsstyrelsen kan ifølge loven fastsætte yderligere krav til efteruddannelse af revisorer, der reviderer virksomheder af offentlig interesse, herunder de finansielle virksomheder. Desuden indføres en certificeringsordning for revisorer, der reviderer finansielle virksomheder.  Med loven får Finanstilsynet mulighed for at fratage en revisor certificeringen til at revidere finansielle virksomheder, hvis revisoren ikke længere opfylder kravene til certificering. Endelig betyder moderniseringen af revisoruddannelsen bl.a., at der fremover kun uddannes én type revisorer på niveau med statsautoriserede revisorer. Registrerede revisorers rettigheder og pligter bevares, og der etableres en overgangsordning for registrerede revisorer, der ønsker titlen statsautoriseret revisor.
Beslutningsforslagets formål var at sætte fokus på det danske ressourceforbrug og anvise veje til at reducere dette. Danmark var på tidspunktet for forslagets udformning en af de mest ressourceforbrugende nationer i verden, og forslagsstillerne ønskede med beslutningsforslaget at få opstillet forskellige scenarier for at omstille den danske økonomi til en langtidsholdbar og grøn økonomi. Beslutningsforslaget opstillede to milepæle for omstillingen, først en reduktion til en fjerdedel af ressourceforbruget i 2030 i forhold til 2010 og dernæst en yderligere reduktion af det økologiske fodaftryk til en tiendedel i 2050.
Forslaget gik ud på, at forbuddet mod bestemte hunderacer blev ophævet, og at det blev præciseret, hvad der forstås ved skambidning. Desuden foresloges det, at der blev fokuseret på hundeejerens ansvar.
Regeringen opfordredes til at fremsætte et lovforslag inden den 1. november 2013 om at oprette en selvfinansierende garantiordning for yngre fiskere, der ønskede at etablere sig som selvstændige fiskere.
Loven er baseret på Offentlighedskommissionens betænkning nr. 1510/2009 og udmønter aftalen om en ny offentlighedslov af 3. oktober 2012 indgået mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti.   De væsentligste elementer er: - Lovens anvendelsesområde udvides til også at omfatte Kommunernes Landsforening og Danske Regioner.  - Det såkaldte subjektive identifikationskrav ophæves og erstattes med et krav om, at temaet for aktindsigtsanmodningen skal angives af den, som fremsætter anmodningen. I tilknytning hertil foreslås det at indføre en adgang for en myndighed til at undlade at behandle en anmodning om aktindsigt – selvom det nye identifikationskrav er opfyldt – hvis det vil nødvendiggøre et uforholdsmæssigt ressourceforbrug.  - Der indføres en ret til at få foretaget en sammenstilling af oplysninger i myndighedernes databaser (dataudtræk) og en ret til at få indsigt i den databeskrivelse, der knytter sig til en database. - Der foreslås en pligt for myndighederne til af egen drift at overveje meroffentlighed, der indføres en række udvidelser i retten til aktindsigt.  - Der indføres en ret til indsigt i oplysninger om interne faglige vurderinger i endelig form, der indgår i et fremsat lovforslag m.v.  På visse punkter indebærer loven en indskrænkning af retten til aktindsigt. Det drejer sig bl.a. om følgende: - Alle sager om at føre en kalender undtages fra retten til aktindsigt. - Interne oplysninger og dokumenter, der udveksles mellem myndigheder på et tidspunkt, hvor der er konkret grund til at antage, at en minister har eller vil få behov for embedsværkets rådgivning og bistand, undtages fra aktindsigt.  - Der vil være adgang til at undtage dokumenter, der udarbejdes og udveksles mellem ministre og folketingsmedlemmer i forbindelse med sager om lovgivning eller anden tilsvarende politisk proces.  Loven træder i kraft den 1. januar 2014. Begæringer om aktindsigt, som er indgivet før lovens ikrafttræden, afgøres efter denne lov. Loven skal ses i sammenhæng med lov nr. 638 af 12. juni 2013 og lov nr. 639 af 12. juni 2013.
Med loven foretages en række ændringer i forvaltningslovens og retsplejelovens regler om aktindsigt af dels indholdsmæssig, dels redaktionel karakter med henblik på at skabe parallelitet mellem på den ene side offentlighedsloven og på den anden side forvaltningsloven og retsplejeloven, hvor dette skønnes hensigtsmæssigt.  Loven bygger på overvejelserne i Offentlighedskommissionens betænkning nr. 1510/2009 om offentlighedsloven og skal ses i sammenhæng med lov nr. 606 af 12. juni 2013 og lov nr. 639 af 12. juni 2013.  Loven træder i kraft den 1. januar 2014.
Formålet med loven er at foretage de fornødne konsekvensændringer i forskellige andre lovbestemmelser om aktindsigt m.v. som følge af den ny offentlighedslov og de samtidige ændringer i forvaltningsloven og retsplejeloven.   Loven skal ses i sammenhæng med lov nr. 606 af 12. juni 2013 og lov nr. 638 af 12. juni 2013.  Loven træder i kraft den 1. januar 2014.
Loven medfører, at straffen for ulovlig tvang til en religiøs vielse uden borgerlig gyldighed skærpes, hvorved sådanne religiøse vielser ligestilles med tvangsægteskaber i straffelovens forstand. Samtidig ændres udvisningsreglerne, så der kan ske udvisning uanset frihedsstraffens længde og uanset varigheden af udlændingens ophold her i landet, hvis udlændingen har tvunget en anden til en religiøs vielse.  Herudover medfører loven, at forlængelse af en opholdstilladelse meddelt til religiøse forkyndere m.fl., der foretager vielser (såvel borgerligt gyldige vielser som religiøse vielser uden borgerlig gyldighed), fremover tillige skal betinges af, at den pågældende har deltaget i undervisning om dansk familieret. Endelig ændres tilholdsreglerne, så de i højere grad målrettes situationer, hvor en person tvinges til at indgå ægteskab eller til en religiøs vielse.
Loven ændrer planloven fra 2011, der etablerede særlige forhold for 29 kommuner og 15 ikke brofaste øer. Med loven erstattes de særlige regler for udvalgte kommuner med en ny »landdistriktsbestemmelse«, der skal give alle kommuner de samme muligheder for at tage særlige initiativer i forhold til vanskeligt stillede landdistrikter. Landdistriktsbestemmelsen giver mulighed for helårsbosætning og for udvidelse af erhvervsvirksomheder i disse områder. Beslutningskompetencen gives til kommunalbestyrelsen, der skal afveje disse tiltag med hensynet til de øvrige interessenter og landskabs- og naturinteresserne i området. Hensigten er at give mulighed for at vende en negativ i udvikling i geografisk afgrænsede områder i forhold til manglende vækst, affolkning og faldende beskæftigelse. Samtidig bortfalder de særlige dispensationsmuligheder i planloven fra 2011 for planlægning i kystnære områder, som hidtil har været gældende for de 29 udvalgte kommuner og 15 ikke brofaste øer.  Derudover ændres reglerne omkring udvidelse af mobiltelefoni og mobilbredbåndsdækning ved en forenkling af landzoneadministrationen, så der ikke er behov for at indhente landzonetilladelse ved opsætning af antenner på eksisterende master, siloer og lignende.  Endelig indeholder loven bestemmelser om afskaffelse af tilslutningspligten til fællesantenneanlæg. Ved at afskaffe tilslutningspligten fremmes konkurrencen på tv-distributionsmarkedet og etableringen af en infrastruktur orienteret imod de enkelte husstande. Det betyder, at husstande, der har eller ønsker en individuel signalforsyning, kan blive fritaget for meromkostningen ved forpligtelsen til også at betale tilslutningsbidrag og faste årlige udgifter til et fællesantenneanlæg.  Loven udmønter en aftale mellem regeringen, Enhedslisten og Det Konservative Folkeparti. Ifølge aftalen skal der gennemføres en evaluering af, hvordan landdistriktsbestemmelserne har fundet anvendelse, og af konsekvenserne af den 5 år efter ikrafttrædelse.
Formålet med loven er at gennemføre en generel modernisering af straffelovens bestemmelser om seksualforbrydelser. Loven bygger på Straffelovrådets betænkning om seksualforbrydelser (betænkning 1534/2012). Loven indebærer bl.a., at straffelovens regler om voldtægt udvides, så voldtægt – ud over tiltvingelse af samleje ved vold eller trussel om vold eller hensættelse i hjælpeløs tilstand – også omfatter at skaffe sig samleje ved anden ulovlig tvang eller ved at udnytte offerets hjælpeløse tilstand eller situation samt ethvert samleje med et barn under 12 år.  Derudover indebærer loven, at en person, der dømmes for seksuelt misbrug af børn, kan gives pålæg om ikke at søge at kontakte børn, som den pågældende ikke kender, gennem internettet. Desuden begynder forældelsesfristen for strafansvaret for seksuelt misbrug af børn tidligst at løbe fra den dag, hvor offeret fylder 21 år (mod hidtil 18 år), og endelig bliver anden prostitutionsvirksomhed end bordelprostitution sidestillet med bordelvirksomhed.  Loven træder i kraft den 1. juli 2013.
Med loven bringes dansk ret i overensstemmelse med Europa-Parlamentets og Rådets forordning (EU) nr. 258/2012, der indeholder regler om kontrol med udførsel af skydevåben m.v. til civil brug fra EU's toldområde til eller gennem tredjelande.  Loven indebærer, at det udtrykkeligt fremgår af våbenloven, at udførsler omfattet af forordningen ikke længere vil være omfattet af lovens eksportkontrolregler. Herudover bemyndiges justitsministeren til at fastsætte bestemmelser om forenklede procedurer for visse udførsler, der er omfattet af forordningen. Endvidere er de relevante straffebestemmelser i våbenloven og straffeloven tilpasset, så overtrædelse af forordningens eksportkontrolregler vil blive straffet på samme måde, som overtrædelse af våbenlovens eksportkontrolregler hidtil er blevet straffet.  Ydermere medfører loven, at personer, der er fyldt 18 år, kan erhverve, anvende m.v. alle hardball- og paintballvåben uden våbentilladelse og ikke som hidtil alene luft- og kulsyredrevne hardball- og paintballvåben.  Endelig medfører loven en justering af ordningen, hvorefter justitsministeren kan fastsætte regler om, at skytteforeninger under nogle organisationer, der er nævnt i våbenloven, kan meddele våbenpåtegning (våbentilladelse) til deres medlemmer. Således er justitsministeren bemyndiget til administrativt at fastsætte, hvilke organisationer der skal være omfattet af ordningen.  Loven træder i kraft den 1. juni 2013, dog træder lovens § 1, nr. 4-5 og 7, samt § 2 i kraft den 30. september 2013. 
Loven fastsætter bl.a. rammer for den fremtidige udbygning med kystnære havvindmøller, som forventes at ske ved udbud og med et økonomisk incitament til lokalt medejerskab. Endvidere reserveres en del af møllekapaciteten til forsøgsprojekter, som på sigt forventes at nedbringe produktionsomkostningerne til elektricitet fra havvindmølleparker. Endelig forhøjes støtten til overskudsproduktion af el fra nye husstandsvindmøller, så der gives en afregningspris på 2,50 kr. pr. kWh for vindmøller med en effekt på ind til 10 kW og 1,50 kr. på kWh for vindmøller med en effekt på over 10 kW.
Med loven ønsker man at sikre, at vandmiljøet ikke bliver ekstra belastet af kvælstof fra jordbruget i tilfælde af ekstremt vejrlig. Derfor bemyndiges fødevareministeren til at fastsætte regler om, at jordbrugere automatisk får nedsat deres kvælstofkvote, hvis kravet om at udlægge efterafgrøder ikke opfyldes, f.eks. på grund af dårligt vejr. Endvidere indeholder loven mulighed for, at fødevareministeren kan fastsætte regler om, at efterafgrøder fremover skal indberettes særskilt. Endelig gennemføres mindre, tekniske justeringer af reglerne for, hvordan en virksomheds kvælstofforbrug skal opgøres.
Loven indebærer, at revisionsbestemmelsen vedrørende retsplejelovens § 786, stk. 4, ændres så justitsministeren fremsætter forslag om revision af bestemmelsen i folketingsåret 2014-15 i stedet for i folketingsåret 2012-13.  Loven træder i kraft dagen efter bekendtgørelsen i Lovtidende.
Loven gennemfører de ændringer, som følger af medieaftalen for 2012-2014 af 9. oktober 2012 og tillægsaftalen af 23. november 2012 om DR's og de regionale TV 2-virksomheders adgang til at modtage sponsortilskud. Lovforslaget indebærer konkret følgende ændringer:  - Ophævelse af forpligtelsen for ejere af fællesantenneanlæg til at fordele DR's og de regionale TV 2-virksomheders kanaler - Ændringer af DR's adgang til sponsorering  - Bemyndigelse til kulturministeren til at ændre dækningsområderne for de regionale TV 2-virksomheder - Støtte til uddannelsesaktiviteter i forbindelse med ikkekommerciel lokalradio- og -tv-virksomhed  - Adgang til at forlænge lokalradiotilladelserne - Afskaffelse af radiolicensen pr. 1. juli 2013 - Genindførelse af forbuddet mod produktplacering - Ophævelse af finansministerens bemyndigelse til at sælge statens aktier i TV 2/DANMARK A/S.
Forslaget indebærer, at ministeriet ikke længere akkrediterer hver enkelt uddannelse, men fremover akkrediterer den enkelte institution (universitet, professionshøjskole m.v.) og således ser på uddannelsesinstitutionernes kvalitetsarbejde med deres respektive videregående uddannelser. Fremover skal alle nye uddannelser og nye udbud af uddannelser prækvalificeres af ministeriet, hvor det vurderes, om nye uddannelser lever op til fastsatte kriterier for samfundsøkonomisk behov og relevans.
Forslaget indfører konsekvensændringer i anden lovgivning som følge af lovforslaget om akkreditering af videregående uddannelsesinstitutioner. Forslaget indeholder således ændringer af universitetsloven, lov om erhvervsakademiuddannelser, lov om erhvervsrettet grunduddannelse og videregående uddannelse for voksne og lov om forskningsrådgivning.
Forslaget vil forenkle udlandsstipendieordningen ved at fastsætte regler om, hvilke uddannelser i udlandet på kandidatniveau, der kan gives udlandsstipendium til, således at retten til udlandsstipendium følger retten til SU til uddannelse i udlandet. Desuden vil forslaget indføre mulighed for, at de uddannelsessøgende, der har ret til udlandsstipendium, kan optage et lån til hel eller delvis dækning af den faktiske studieafgift, der ikke dækkes af udlandsstipendiet.  Endelig indeholder forslaget en ophævelse af bestemmelser om støtte til særlige kompetenceudvidende forløb for nyuddannede i SU-loven, lov om specialpædagogisk støtte ved videregående uddannelser og lov om befordringsrabat til studerende ved videregående uddannelser.
Formålet med beslutningsforslaget var, at regeringen skulle foretage drøftelser med Folketingets partier og Grønlands landsstyre med henblik på at vurdere, hvordan den danske stat bedst kunne bidrage til efterforskning og udvinding af råstoffer i den grønlandske undergrund. Forslagsstillerne henviste til, at der fra grønlandsk side havde været efterlyst et større dansk engagement i forhold til arbejdet med at udvinde råstoffer i Grønland, og at beslutningsforslaget skulle ses som et svar på dette. Forslagsstillerne nævnte som en konkret mulighed, at et grønlandsk-dansk partnerskab om råstoffer i Grønland eventuelt kunne ske gennem oprettelse af et dansk-grønlandsk selskab (DONG II).
Ved beslutningsforslaget pålagdes regeringen at fremsætte lovforslag med ikrafttræden senest den 1. juli 2013, der sikrede, at ledige blev garanteret tilbud om ordinært arbejde inden for de sidste 13 uger af dagpengeperioden af en varighed, der sikrede genoptjening af en ny dagpengeperiode. Hvis dette ikke var muligt, skulle den ledige modtage dagpenge, frem til han eller hun fik tilbudt arbejde.
Beslutningsforslaget gik ud på, at sanktionen for at overtræde hastighedsbegrænsningerne ved vejarbejde blev fordoblet, hvis der i forbindelse med hastighedsovertrædelsen var folk på arbejde på eller i nærheden af vejen.
Formålet med beslutningsforslaget var, at regeringen skulle sørge for, at det blev gjort tydeligt, hvordan man definerer henholdsvis enlige forsørgere og enlige pensionister for at undgå forskellig praksis i kommunerne og for at undgå fejl i sagsbehandling.
Skifergas er det populære navn for naturgas, som indvindes fra skiferlag i undergrunden. Efterforskning og indvinding af skifergas foregår efter en teknik, der indebærer en risiko for påvirkning af miljøet, og skifergas er en kulstofholdig energikilde, der frigiver CO2 ved udnyttelsen. Ud fra såvel et miljømæssigt som et klimamæssigt synspunkt skulle efterforskning og indvinding af skifergas derfor forbydes efter forslagsstillernes opfattelse.
Hovedformålet med loven er at bidrage til en effektiv behandling af byggesager i kommunerne og nedbringe sagsbehandlingstiden. Der indføres derfor regler om, at kommunerne skal fastsætte og offentliggøre servicemål for sagsbehandlingstiden. Endvidere indføres en certificeringsordning for transportable konstruktioner (cirkustelte, festivaltelte og scener), så der ikke skal foretages byggesagsbehandling, hver gang samme konstruktion opsættes. Endelig udvides reglerne om forebyggelse af større ulykker i bygninger, og det tydeliggøres, at afgørelser truffet efter byggeloven kan påklages til statsforvaltningen.
Loven indebærer, at en kommunalbestyrelse kan tillade, at en helårsbolig benyttes til fritidsformål og på et senere tidspunkt vender tilbage til helårsbeboelse. Loven er et led i regeringens indsats imod forfald af boliger i områder med affolkning i landdistrikterne.
Formålet med beslutningsforslaget var at forhindre, at regeringen udarbejdede administrative regler om, at fingeraftryk fra sigtede, men ikke dømte personer skulle slettes efter 10 år. Derimod skulle den nuværende frist for sletning af fingeraftryk i Danmark bibeholdes, så det også fremover gjaldt, at fingeraftryk blev opbevaret, indtil den registrerede fyldte 80 år, eller senest 2 år efter den pågældendes død. 
Formålet med beslutningsforslaget var at skærpe straffen for grov vold udøvet mod børn under 15 år med indtil 50 pct., så maksimumsstraffen for kvalificeret vold steg til 9 år, og så maksimumsstraffen for særlig grov vold og for vold med døden til følge steg til 15 år. Derudover foresloges det, at straffen for manddrab blev skærpet med indtil 50 pct., hvis den dræbte var under 15 år på gerningstidspunktet.  Der blev afgivet beretning over beslutningsforslaget, hvor udvalget med tilfredshed noterede sig, at justitsministeren havde oplyst, at anklagemyndigheden havde særlig fokus på sager om vold mod børn, herunder på, at anklagemyndigheden over for domstolene påberåbte sig straffelovens § 81, nr. 11. Udvalget noterede sig også med tilfredshed, at justitsministeren havde oplyst, at Rigsadvokaten havde gennemgået en række domme om vold mod børn, og at domstolene i stort set alle dommene udtrykkeligt havde tillagt det skærpende betydning ved strafudmålingen, at volden var begået mod et barn, eller at volden var begået af barnets primære omsorgsperson.  Endvidere noterede udvalget sig med tilfredshed, at justitsministeren havde oplyst, at Rigsadvokaten ville sikre, at anklagemyndigheden var opmærksom på i relevante sager at anvende straffelovens § 88, stk. 1, 2. pkt., hvorefter straffen, hvis der var begået flere lovovertrædelser, under særdeles skærpende omstændigheder kunne overstige strafferammen med indtil 50 pct. Samtidig lagde udvalget vægt på, at justitsministeren havde oplyst, at ministeren var klar til at tage de nødvendige initiativer, hvis det i den forbindelse senere viste sig, at de lovgivningsmæssige rammer for disse sager ikke var gode nok.   Samtidig noterede udvalget sig, at justitsministeren senest den 1. januar 2016 ville indkalde partierne bag denne beretning til en drøftelse af udviklingen på området.
Enhedslisten forslog med beslutningsforslaget, at skolefritidsordninger i stedet for at være omfattet af folkeskoleloven blev omfattet af dagtilbudsloven, som gjaldt for fritidshjem, og som indebar loft over forældrebetalingen og selvstændig forældrebestyrelse.
Ved beslutningsforslaget pålagdes regeringen at fremsætte forslag til ændring af lov om forbud mod forskelsbehandling på arbejdsmarkedet m.v., således at lønmodtagere blev beskyttet mod forskelsbehandling på baggrund af medlemskab af fagforening.
Formålet med beslutningsforslaget var, at regeringen skulle sørge for, at klagesager over en kommunes frakendelse eller forringelse af en tildelt hjælp til borgere med handicap fik opsættende virkning, dvs. at kommunens beslutning om den tildelte hjælp ikke skulle gælde, så længe klagen blev behandlet.
Lovens formål er at inddrage arealer med forurening eller forureningskilder, der kan have skadelig virkning på grundvand, overfladevand (vandløb, søer eller havet) eller internationale naturbeskyttelsesområder, under den offentlige undersøgelses- og afværgeindsats i lov om forurenet jord (jordforureningsloven). Derudover skal loven sikre, at regionernes oversigt over områder med offentlig indsats stemmer overens med vandplanerne og naturplanerne, således at den offentlige indsats efter jordforureningsloven er i overensstemmelse med planlægningen og prioriteringen af indsatserne i vandplanerne og naturplanerne.  Det foreslås endvidere at etablere et digitalt, offentligt register over forureningskortlagte grunde i stedet for matrikelregisteret. Endelig indeholder loven en forøgelse af forsikringsdækningen ved forureningsskader fra villaolietanke fra 2 mio. kr. til 4,162 mio. kr. inkl. moms.
Loven hæver bødestørrelserne for import og brug af ulovlige sprøjtemidler. Regeringen finder det nuværende bødeniveau generelt lavt og bøderne for uensartede. Herudover foreslås indført en mulighed for at fastsætte regler om autorisation (sprøjtecertifikat) af erhvervsmæssige brugere, rådgivere og forhandlere af bekæmpelsesmidler. Autorisationen skal kunne frakendes, hvis reglerne overtrædes groft eller gentagne gange.  Loven indeholder endvidere en opstramning af reglerne for salg af sprøjtemidler til private. Sprøjtemidler til private skal fjernes fra hylderne, så forbrugerne skal i kontakt med en salgsmedarbejder for at købe disse produkter.
Loven bygger på betænkning nr. 1529/2012 om Politiets Efterretningstjeneste (PET) og Forsvarets Efterretningstjeneste (FE), som blev afgivet af Udvalget vedrørende Politiets og Forsvarets Efterretningstjenester den 24. februar 2012, og loven svarer i det væsentligste til udvalgets lovudkast. Loven skal også ses i sammenhæng med L 161 om Politiets Efterretningstjeneste, der ligeledes bygger på betænkning nr. 1529/2012.  Lovens hovedpunkter er følgende: - Samling af lovreguleringen af FE i en selvstændig lov om FE - Regulering af FE's indsamling, indhentning og anden behandling af oplysninger - Oprettelse af et uafhængigt tilsyn med efterretningstjenesterne til afløsning af Wamberg-udvalget - Regulering af adgangen til indsigt i oplysninger hos FE.  Loven udmønter den politiske aftale af 26. februar 2013 mellem regeringen (Socialdemokratiet, Radikale Venstre og Socialistisk Folkeparti) og Venstre, Dansk Folkeparti og Det Konservative Folkeparti om at gennemføre en selvstændig lovregulering af Forsvarets Efterretningstjenestes virksomhed og at etablere et særligt tilsynsorgan til at styrke kontrollen med Forsvarets Efterretningstjenestes behandling af oplysninger om fysiske og juridiske personer, der er hjemmehørende i Danmark.
Loven ændrer sundhedsloven på flere områder, bl.a. vedrørende patienters rettigheder og adgang til ydelser. Loven ændrer bl.a. sundhedslovens § 37 om aktindsigt, for så vidt angår forældremyndighedsindehaveres adgang til aktindsigt i mindreåriges patientjournaler, og præciserer samme lovs § 52 om levende donors samtykke til donation af gendanneligt væv. Desuden ændrer loven reglerne om sterilisation. Herudover præciseres definitionerne af »alvorlig bivirkning« og »alvorlig uønsket hændelse« direkte i vævsloven.
Loven betyder, at revisionsperioden, som er nævnt i lovens  § 18 a, forlænges til folketingsåret 2014-2015. Endvidere indebærer loven, at ordlyden af lovens § 12 ændres, så den bringes i fuld overensstemmelse med teksten i Rådets direktiv 2008/120/EF og Europarådets reviderede rekommandation af 2. november 2004 for svin.
Loven betyder, at reglerne om uddannelseskrav i forbindelse med egentligt erhvervsmæssigt husdyrhold overføres til lov om hold af dyrhold, og at bemyndigelsen udvides, så ministeren kan fastsætte regler om kursuskrav for mindre besætninger. Formålet er at sikre en tilstrækkelig viden om dyrevelfærd og dyresundhed hos de personer, der er ansvarlige for hold af husdyr.  Desuden medfører loven, at der åbnes mulighed for at fastsætte regler om gruppevis levering af slagtesvin, herunder om godkendelse af besætningsejere og registrering af transportører og slagterier. Loven betyder bl.a. også, at de personer, der har en særlig adgang til at bistå dyrlæger, undergives tilsyn. Denne ændring retter sig bl.a. mod veterinærsygeplejersker.
Med loven overføres hovedparten af de opgaver, der i dag varetages af Pensionsstyrelsen til Udbetaling Danmark. Pensionsstyrelsen har bl.a. ansvaret for tilkendelse og udbetaling af pension til borgere med bopæl i udlandet og andre internationale opgaver vedrørende social sikring. Pensionsstyrelsen har f.eks. ansvaret for behandling af sager om, hvilket lands lovgivning om social sikring, der skal anvendes for personer, som arbejder i andre lande, og generel vejledning om EU-regler om social sikring.  Udbetaling Danmark overtog pr. 1. marts 2013 myndighedsansvaret for udbetaling og beregning af social pension til pensionister med bopæl i Danmark og overtog den 1. oktober 2012 en række internationale opgaver fra kommunerne vedrørende familieydelser. En række af disse opgaver svarer til de myndighedsopgaver, Pensionsstyrelsen har varetaget for personer med bopæl i udlandet. Der forventes derfor en række faglige synergieffekter og administrative besparelser samt fremadrettet fokus på yderligere effektiviseringer af arbejdsgange ved at overføre administrationen af internationale pensionssager og andre internationale opgaver om social sikring til Udbetaling Danmark. Visse internationale opgaver, som det ikke vurderes hensigtsmæssigt at overdrage til den selvejende institution Udbetaling Danmark, vil forblive i statsligt regi.  Med vedtagelsen af loven skønnes der at komme en effektiviseringsgevinst på 6 mio. kr. årligt som følge af stordriftsfordele samt en yderligere løbende effektivisering af opgavevaretagelsen på 3 pct. årligt. Loven indeholder derudover kun få ændringer i den administrations- og styringsmodel, der gælder for Udbetaling Danmark, da der med lovændringen alene overføres et mindre statsligt område til Udbetaling Danmark.  Loven trådte i kraft 1. juni 2013.
Loven består af en række elementer, der har til formål at bidrage til en mere effektiv kriminalitetsforebyggelse over for børn og unge samt personer med nedsat psykisk funktionsevne i det sociale system. Loven er en udmøntning af satspuljeaftalen for 2013-2016.  Loven har følgende fire hovedelementer: 1. Styrket indsats over for kriminelle og kriminalitetstruede børn og unge: Loven medfører ændringer i lov om social service, så det sikres, at den aktuelle og relevante viden om indsatsen over for kriminelle og kriminalitetstruede børn og unge fortsat er tilgængelig for kommunerne. 2. Etablering af delvis lukkede afdelinger for børn og unge: Loven medfører ændringer i lov om social service, så der gives mulighed for at etablere en delvis lukket afdeling på en åben døgninstitution, der er målrettet adfærdsvanskelige unge. 3. Styrket fuldbyrdelse af strafferetlige foranstaltninger m.v.: Loven medfører ændringer i lov om social service, så der indføres særskilt regulering om indgrebsmuligheder over for personer, der er anbragt på anbringelsessteder for børn og unge, jf. § 66, nr. 5 og 6, i lov om social service, og på boformer, jf. § 108 i samme lov, i henhold til en afgørelse truffet i forbindelse med en straffesag. Målet er at sikre fuldbyrdelsen af de strafferetlige afgørelser, som kommunerne udmønter på det sociale område, herunder i boformer, som ikke er sikrede. 4. Præcisering af kommunalbestyrelsens kriminalpræventive tilsyn: Loven medfører en sproglig ændring af lov om retssikkerhed og administration på det sociale område, så det tydeliggøres i § 16 a, at kommunens særlige tilsyn efter denne bestemmelse har et kriminalpræventivt formål, og at bestemmelsen omfatter den personkreds, som skal undergives tilsyn i henhold til en strafferetlig afgørelse.  Loven trådte i kraft den 1. juli 2013.
Loven er et led i udmøntningen af aftalen om finansloven for 2013 mellem regeringen (Socialdemokraterne, Det Radikale Venstre og Socialistisk Folkeparti) og Enhedslisten. Loven skal ses i sammenhæng med lov om ændring af lov om regional statsforvaltning m.fl. fra økonomi- og indenrigsministeren.  Et led i aftalen er at ændre den eksisterende klagestruktur på det beskæftigelsesmæssige område og det sociale område med henblik på at styrke borgernes retssikkerhed og samtidig øge effektiviteten i opgavevaretagelsen. Denne del af aftalen udmøntes i nærværende lovforslag.  Med loven placeres klagesagsbehandlingen på det sociale område og det beskæftigelsesmæssige område i Ankestyrelsen, og de sociale nævn og beskæftigelsesankenævnene med sekretariat i statsforvaltningerne nedlægges. Klagesagsbehandlingen placeres dermed ét sted frem for i hver af de fem statsforvaltninger og i Ankestyrelsen, som tilfældet er i dag.  Med lovændringen omlægges klagesystemet, så principielle sager allerede behandles i første klageinstans og derved overflødiggør en yderligere klageinstans. Herved reduceres klagesystemet med en instans. Principielle sager vil som hidtil blive behandlet med medvirken af beskikkede medlemmer.  Før lovændringen afgøres hovedparten af de klagesager, der ikke er principielle, administrativt i Ankestyrelsen, dvs. uden medvirken af beskikkede medlemmer, ligesom det er tilfældet for hovedparten af sagerne i nævnene. Med lovændringen vil det, af hensyn til de beskikkede medlemmers indsigt, betyde, at der skal medvirke beskikkede medlemmer ved behandlingen i Ankestyrelsen også af et antal sager, som ikke er principielle. Loven medfører, at der i Ankestyrelsen blandt alle de indkomne klager foretages en visitering af sager, der behandles som principielle, andre sager, der behandles med medvirken af beskikkede medlemmer, samt øvrige sager. Der bliver med loven mulighed for at revisitere administrative sager til principiel behandling.  Endelig medfører loven, at der gives beskikkede medlemmer yderligere overordnet indsigt og indflydelse i Ankestyrelsens og Ankestyrelsens Beskæftigelsesudvalg ved at udvide området for Det Rådgivende Praksisudvalgs rådgivning af Ankestyrelsen.  Som en konsekvens af nedlæggelsen af de sociale nævn vil sagerne om optagelse i særlige botilbud uden samtykke efter serviceloven, som i dag træffes af de sociale nævn i 1. instans efter indstilling fra kommunalbestyrelsen, efter lovens ikrafttrædelse behandles af statsforvaltningen.  Som et led i den nævnte aftale i forbindelse med finansloven er aftalt en række regelforenklinger, herunder obligatorisk brug af et ankeskema for kommunerne ved genvurdering af klagesager, der efter forslaget indbringes for Ankestyrelsen. Regler herom indgår i loven.  Loven trådte i kraft den 1. juli 2013.
Loven ændrer organiseringen af de nuværende fem statsforvaltninger til én myndighed, som stadig skal varetage den regionale statslige forvaltning tæt på borgerne, særlig inden for familieretsområdet. Loven giver derudover ægtefæller, som er enige om, at de vil skilles, ret til at blive skilt med det samme i stedet for først at være separeret i 6 måneder. Loven forkorter desuden separationsperioden for ægtefæller, som ikke er enige om at blive skilt, fra 1 år til 6 måneder, og den forkorter  klagefristen i sager om børne- og ægtefællebidrag fra 1 år til 4 uger. Endelig indeholder loven regler om gebyrer i sager om separation, skilsmisse, vilkårsforhandling og ændring af underholdsbidrag til børn.   Loven udmønter en del af den politiske aftale om statsforvaltningernes struktur, som blev indgået mellem regeringen, Enhedslisten og Liberal Alliance i forbindelse med finansloven for 2013.
Loven giver hjemmel til en række generelle reguleringer af arbejdsmarkedsuddannelserne. Det sker med henblik på at få større synlighed og klarhed om betingelser for udbud af arbejdsmarkedsuddannelser og begrænse misbrug af arbejdsmarkedsuddannelser.
Lovforslaget harmoniserer klageadgangen på det gymnasiale uddannelsesområde med andre uddannelsesområder. Klageadgangen bliver begrænset til retlige spørgsmål. Lovforslaget sidestiller matematik med de naturvidenskabelige fag i forhold til kravet om, at mindst et af disse fag i stx-uddannelsen skal vælges på B-niveau. Forslaget skal ses i sammenhæng med, at matematik på B-niveau i dag er et specifikt adgangskrav på mange af de videregående uddannelser.   Lovforslaget blev ved 2. behandling opdelt i to lovforslag: L 171 A og L 171 B.
Loven indebærer, at børne- og undervisningsministeren kan godkende, at Københavns Kommune opretter og driver en europaskole i tilknytning til Sankt Annæ Gymnasium. Ministeriet for Børn og Undervisning kan give tilskud til europaskolens gymnasiedel svarende til det tilskud, der gives til stx-uddannelsen. Undervisningspligten kan opfyldes på europaskolens grundskoledel. Der bliver mulighed for mellemkommunal udligning for grundskoledelen for børn, som bor uden for Københavns Kommune.
Formålet med beslutningsforslaget var dels at afskaffe forældelsesfristen i sager om seksuelle overgreb mod børn og unge, dels at sikre at forældelsesfristen i incestsager bortfaldt. Beslutningsforslaget var en delvis genfremsættelse af tidligere fremsatte beslutningsforslag, senest B4, folketingsåret 2011-12.
Loven medfører, at Cityringen kan udvides med en afgrening til Nordhavnen. Det samlede anlægsoverslag for afgreningen er på 2.190 mio. kr. (medio 2012-priser ved 10 pct. reserve). Loven er en udmøntning af aftale af 20. juni 2012 om bedre cykeltrafik og ny metro til Københavns Nordhavn.
Loven indebærer, at transportministeren bemyndiges til at undersøge, projektere og etablere de nødvendige anlæg med henblik på at elektrificere statslige jernbanestrækninger. Bemyndigelsen vil først blive anvendt på strækningen Esbjerg-Lunderskov, derefter på Køge Nord-Næstved og på et senere tidspunkt – når der foreligger politiske aftaler herom – på andre statslige jernbanestrækninger.
Loven har til formål at styrke indsatsen over for ofre ved at udvide den eksisterende underretningsordning for ofre. Udvidelsen indebærer bl.a., at den forurettede efter anmodning kan få underretning i tilfælde, hvor gerningsmanden under afsoning og på institutionens område med institutionens viden medvirker i optagelserne til et tv- eller et radioprogram produceret til udsendelse her i landet, hvori den pågældende har en fremtrædende rolle, eller i et portrætinterview i et dansk dagblad.   Samtidig styrkes rammerne for behandlingen af sager om offererstatning, hvilket indebærer, at der tilføres yderligere ressourcer til Erstatningsnævnet, samtidig med at rammerne for nævnets behandling ændres, så ofrene kan få afgjort de længerevarende erstatningssager eller dele heraf hurtigere end hidtil.   Loven er en del af den offerpakke, som regeringen (Socialdemokratiet, Radikale Venstre og Socialistisk Folkeparti) har fremlagt i samarbejde med Enhedslisten. Samtidig udmøntes samarbejdet mellem regeringen og Enhedslisten om at gennemføre en styrkelse af rammerne for behandlingen af sager om offererstatning. Loven skal ses i sammenhæng med lov nr. 603 af 12. juni 2013.  Loven træder i kraft den 1. juli 2013.
Loven har til formål at styrke indsatsen over for ofre ved at etablere en offerfond. Offerfonden har til formål at yde tilskud til projekter og aktiviteter, der generelt kan styrke viden om eller indsats til støtte for ofre for forbrydelser og trafikofre eller grupper heraf. Fondens midler anvendes til at yde tilskud til offerrådgivninger, forskning, uddannelsesindsatser, seminarer, informationsmateriale, forsøgs- og udviklingsinitiativer og lignende projekter og aktiviteter. Fonden finansieres af et nyt offerbidrag, som skal betales af lovovertrædere i visse sager.  Loven træder i kraft den 1. januar 2014.  Loven er en del af den offerpakke, som regeringen (Socialdemokratiet, Radikale Venstre og Socialistisk Folkeparti) har fremlagt i samarbejde med Enhedslisten. Loven skal ses i sammenhæng med lov nr. 629 af 12. juni 2013.
Formålet med loven er at gennemføre en række initiativer, som skal sikre de bedst mulige betingelser for at forebygge, efterforske og retsforfølge økonomisk kriminalitet.   Med loven gennemføres ændringer og nye bestemmelser på følgende områder: - Strafferammen for bestikkelse - Strafferammen for insiderhandel og kursmanipulation - Kendelse på transaktion - Hemmelig ransagning - Kortvarig spærring af et kontoindestående - Forældelse efter selskabsloven m.v. - Forældelse af konfiskationskrav - Rettighedsfrakendelse - Strafferammen for medvirken til overtrædelse af en rettighedsfrakendelse - Hvidvasklovens kontantforbud.  Loven træder i kraft den 1. juli 2013.   Loven er en opfølgning på aftalen om finansloven for 2013 indgået mellem regeringen (Socialdemokratiet, Radikale Venstre og Socialistisk Folkeparti) og Enhedslisten. Loven udmønter bl.a. aftalen om finansloven for 2013 indgået mellem regeringen (Socialdemokratiet, Radikale Venstre og Socialistisk Folkeparti) og Enhedslisten, for så vidt angår aftalen om at gennemføre lovgivning, der muliggør, at politiet med én retskendelse kan følge en transaktion gennem flere banker m.v. (»kendelse på transaktion«), og aftalen om at gennemføre lovgivning, der hæver strafmaksimum for kursmanipulation og insiderhandel fra 4 års fængsel til 6 års fængsel.
Formålet med loven er at gennemføre en styrkelse af den parlamentariske kontrol og indsigt på efterretningsområdet. Med loven får Folketingets Udvalg vedrørende Efterretningstjenesterne øget indsigt i efterretningstjenesternes virksomhed. Desuden indføres regler om at inddrage udvalget ved udpegning af medlemmer af Tilsynet med Efterretningstjenesterne og om indsigt i tilsynets virksomhed, og der skabes øget åbenhed om udvalgets virksomhed.  Loven skal ses i sammenhæng med lov nr. 604 af 12. juni 2013 om Politiets Efteretningstjeneste (PET) og lov nr. 602 af 12. juni 2013 om Forsvarets Efterretningstjeneste (FE).  Loven træder i kraft den 1. januar 2014.
Formålet med loven er en ny og styrket regulering af PET's virksomhed og den parlamentariske kontrol med efterretningstjenesterne. Formålet med loven er således dels at gennemføre en ny og tidssvarende lovregulering af PET's virksomhed, dels at etablere et særligt tilsynsorgan til at styrke kontrollen med PET's behandling af oplysninger om såvel fysiske som juridiske personer.  Loven bygger på betænkning nr. 1529/2012 om PET og FE, som blev afgivet af Udvalget vedrørende Efterretningstjenesterne den 24. februar 2012, og svarer i det væsentligste til udvalgets lovudkast. Loven skal ses i sammenhæng med lov nr. 632 af 12. juni 2013 om ændring af lov om etablering af et udvalg om forsvarets og politiets efterretningstjenester (Styrkelse af den parlamentariske kontrol og indsigt).  Loven træder i kraft den 1. januar 2014.
Det overordnede formål med lovforslaget er at forbedre sejladssikkerheden i arktisk farvand og styrke søfarendes retsstilling ved sørøveri. Forslaget sikrer desuden skadelidte bedre ved skade forårsaget ved søtransport af farlige stoffer og gør det mere attraktivt at drive rederivirksomhed i Danmark. Lovforslaget følger op på regeringens »Vækstplan for Det Blå Danmark« fra december 2012. Forslaget skal dermed bidrage til at skabe vækst og øget beskæftigelse på det maritime område. Det sker bl.a. ved at forbedre sejladssikkerheden i arktisk farvand, styrke søfarendes retsstilling ved sørøveri, modernisere skibsregistreringsreglerne og gennemføre konventionen om aftaler for international transport af gods helt eller delvis til søs (Rotterdamreglerne).   Lovforslaget gennemfører ændringsprotokollen til konventionen om ansvar for forureningsskade opstået i forbindelse med søtransport af farlige og forurenende stoffer (HNS-konventionen). Desuden nedlægges Dykkerrådet som led i regeringens sanering af råd og nævn.  Sejladssikkerheden ved Grønland og søfarendes retssikkerhed i piratfarvand forbedres. Desuden forbedres rammevilkårene for søfartserhvervet via mere moderne skibsregistreringsregler. Og der etableres grundlag for dansk ratifikation af to centrale internationale konventioner om søtransport, hvilket vil underbygge og udvikle Danmarks betydelige rolle i den internationale søfart.
Loven er en følgelov til lov om investeringsforeninger m.v. Med loven gennemføres ændringer i en række andre af Erhvervs- og Vækstministeriets love. Det foreslås, at forsikringsselskaber og pensionskasser, Arbejdsmarkedets Tillægspension, Lønmodtagerens Dyrtidsfond, Arbejdsmarkedets Erhvervssygdomssikring og firmapensionspensionskasser kan bevare deres nuværende investeringsmuligheder i specialforeninger, professionelle foreninger og fåmandsforeninger m.v.
Med loven fastslås, at ikkefinansielle virksomheder, der yder rådgivning om finansielle produkter til forbrugerne, skal have Finanstilsynets tilladelse som finansiel rådgiver. Medlemmer af bestyrelsen eller direktionen i disse virksomheder skal opfylde krav til egnethed og hæderlighed, og virksomheden skal bl.a. tegne en ansvarsforsikring. Loven stiller derudover krav om, at ansatte, som yder rådgivning, skal leve op til lovens kompetencekrav.  Herudover indeholder loven regler om god skik, om håndtering af interessekonflikter og om, hvornår en finansiel rådgiver må betegne sig selv som værende uafhængig. Finanstilsynet skal føre tilsyn med loven. Derudover får Forbrugerombudsmanden mulighed for at anlægge sag vedrørende handlinger, der strider mod redelig forretningsskik og god praksis, samt mulighed for at behandle visse af lovens strafbelagte bestemmelser.
Med loven nyaffattes lov om investeringsforeninger m.v., så loven fremover alene regulerer danske institutter for kollektiv investering i værdipapirer og dermed investeringsforeninger, selskaber for investering med kapital, der er variabel (SIKAV'er) og værdipapirfonde. Udenlandske institutter for kollektiv investering i værdipapirer reguleres alene efter lovforslaget i forbindelse med deres markedsføring i Danmark.  Loven er en konsekvens af, at specialforeninger, godkendte fåmandsforeninger, professionelle foreninger m.v., som hidtil har været reguleret af lov om investeringsforeninger m.v., fremover foreslås reguleret af lov om forvaltere af alternative investeringsfonde. De gældende bestemmelser i lov om investeringsforeninger m.v. om investorbeskyttelse, tilladelse til at drive virksomhed, generalforsamling, ledelse, investeringsbegrænsninger, oplysningsforpligtelser, årsrapporter, ophør, tilsyn og straf m.v. videreføres uændret.
Med loven indføres nye regler, hvorefter forvaltere af alternative investeringsfonde underlægges regulering og tilsyn. Dette medfører, at alternative investeringsfonde, herunder bl.a. kapital- og hedgefonde, fremover vil være underlagt skærpede regler samt tilsyn fra Finanstilsynet. Loven er udtryk for en implementering af EU-direktivet om forvaltere af alternative investeringsfonde i dansk ret.  Formålet med loven er at skabe et mere effektivt indre marked for forvaltning af alternative investeringsfonde gennem indførelsen af mere ensartede regler på området og ved at åbne mulighed for grænseoverskridende forvaltning af alternative investeringsfonde. Samtidig sikres der gennemsigtighed og åbenhed over for investorerne og dermed en ensartet beskyttelse for samtlige investorer. Hensigten hermed er at sikre investorerne større tryghed omkring deres investering i alternative investeringsfonde.
Formålet med loven er at effektivisere klagesystemet på udbudsområdet og at skabe klarhed om retsvirkningerne af at anvende indkøbscentralers rammeaftaler. Loven indebærer, at klagefristerne ved EU-udbud forkortes, og at der indføres klagefrister ved klager i henhold til tilbudsloven. Loven forventes bl.a. at medvirke til, at Klagenævnet for Udbud ikke skal anvende ressourcer på sager, hvor der for længst er indgået kontrakt.  Loven præciserer endvidere, at klagenævnet har mulighed for at undlade at behandle en klage eller afgøre den helt eller delvis. Kontrakter kan alene erklæres for uden virkning for fremtidige leverancer. Desuden skabes der med loven klarhed om retsvirkningerne af at anvende indkøbscentralers rammeaftaler og derved større retssikkerhed for brugere af indkøbscentraler.
Formålet med loven er at samle op på de erfaringer, som erhvervslivet, myndighederne og andre interessenter har gjort sig med den nye selskabslov fra juni 2009. Det generelle billede er, at selskaberne har positive erfaringer med at anvende loven. Evalueringen har vist, at langt flere selskaber med begrænset ansvar (s.m.b.a.'er) går konkurs eller tvangsopløses i forhold til anpartsselskaber. Derfor udfases s.m.b.a.-selskabsformen med lovforslaget, så der fremadrettet ikke kan oprettes s.m.b.a.'er.  For at gøre det mere attraktivt at stifte et anpartsselskab sænkes kapitalkravet fra 80.000 kr. til 50.000 kr. Derudover gøres det muligt at etablere et iværksætterselskab, hvor kapitalkravet ved stiftelsen er 1 kr. Selskabet skal derefter opbygge en selskabskapital på min. 50.000 kr. ved at hensætte 25 pct. af det årlige overskud.  EU-Domstolen har de seneste år afsagt domme, der medfører, at det vil være i strid med EU-retten at nægte et selskab at flytte hjemsted, medmindre særlige beskyttelseshensyn gør sig gældende. Med loven bliver det derfor muligt for selskaber at flytte deres hjemsted til et andet EU-land, og loven indeholder bestemmelser til at varetage bl.a. kreditorers og medarbejderes interesser.
Formålet med beslutningsforslaget var at sikre, at adgang til internettet under afsoning blev begrænset for personer, der var dømt for kriminalitet, som var begået eller egnet til at blive begået via internettet, for at forhindre, at de begik ny kriminalitet over internettet under afsoningen.
Beslutningsforslaget pålagde regeringen at nedsætte et udvalg, som inden udgangen af 2014 skulle komme med anbefalinger til, hvordan prostituerede kunne sikres faglige og sociale rettigheder – rettigheder, som kunne give de prostituerede ordentlige forhold og medføre en styrket social indsats. Udvalget skulle bestå af personer med kendskab til arbejdsmarkedsret, erhvervsret, socialret, strafferet og de faktiske forhold i prostitutionsmiljøerne.
Forslaget indebar, at regeringen skulle foretage løbende beregninger af de positive såvel som af de negative sider af indvandringen til Danmark, herunder tidligere tiders indvandring. Herudover indebar forslaget, at regeringen skulle indkalde de partier, der støttede forslaget, til politiske drøftelser om, hvilke sider af indvandringen der ønskedes afdækket. Ifølge forslaget skulle de første beregninger foreligge inden udgangen af 2013.
Beslutningsforslaget indeholdt forslag om genfremsættelse af lovforslag L 226, folketingsåret 2002-03, som ville indebære en udvidelse af anvendelsesområdet for den såkaldte rockerlov. Udvidelsen ville give politiet hjemmel til under visse forudsætninger at forbyde en person at opholde sig i en bestemt ejendom eller på en bestemt lokalitet, så loven ikke kun fandt anvendelse i situationer, hvor de omkringboende beboere var i fare på grund af potentielle angreb, men også i situationer, hvor rockergruppernes kriminalitet og øvrige adfærd skabte utryghed.
Beslutningsforslaget ville ændre folketingsvalgloven, så det ikke længere var et krav, men en mulighed for borgere, som havde brug for hjælp til at afgive stemme, at en myndighedsperson overværede valghandlingen. Forslaget ville desuden sikre, at der blev arbejdet for bedre tilgængelighed for personer med handicap i forbindelse med valg.  Kommunaludvalget afgav en beretning over beslutningsforslaget, hvor et flertal i udvalget (udvalget med undtagelse af LA) opfodrede regeringen til at arbejde videre på at forbedre tilgængeligheden til demokratiet i samarbejde med handicaporganisationerne.
Retsudvalget indstiller, at Folketingets Ombudsmands beretning for 2011 tages til efterretning.
Formålet med loven er at sikre enkle rammer for menighedsrådenes arbejde og forbedre muligheden for samarbejde mellem menighedsråd.
Loven har til formål at tilvejebringe det fornødne finansielle grundlag for den styrkelse af fusionskontrollen, som Folketinget vedtog i 2010. Styrkelsen skete ved at nedsætte de omsætningsgrænser, som er afgørende for, om en fusion skal anmeldes til Konkurrence- og Forbrugerstyrelsen.  Ressourcetrækket på Konkurrence- og Forbrugerstyrelsen til behandling af de yderligere fusionsanmeldelser blev i perioden 2010-2012 finansieret gennem en midlertidig bevilling på 11 mio. kr. årligt fra globaliseringsreserven. Denne reserve udløb med udgangen af 2012, og med vedtagelsen af finansloven for 2013 var det forudsat, at opgaven med den udvidede fusionskontrol fremover skal gebyrfinansieres.  Ved en forenklet anmeldelse tages et gebyr på 50.000 kr. Ved forenklede anmeldelser skal der indgives færre oplysninger til Konkurrence- og Forbrugerstyrelsen end ved en almindelig anmeldelse. For en almindelig anmeldelse tages et gebyr på 0,015 pct. af de fusionerede virksomheders samlede omsætning i Danmark, dog maksimalt 1,5 mio. kr. Et omsætningsbaseret gebyr ligger i naturlig forlængelse af de kriterier, der ligger til grund for fusionskontrollen, idet det netop er virksomhedernes omsætning, der afgør, om en fusion skal anmeldes.
Formålet med loven er at gennemføre en ny model for anvendelse af ikke indløst pant, som Dansk Retursystem A/S kan indtægtsføre. Loven fastsætter de årlige beløb, som Dansk Retursystem A/S i 2015-2019 skal betale til staten af indtægtsført pant. Halvdelen af beløbene forudsætter, at der indgås aftale om et dansk-tysk grænsepantsystem med Dansk Retursystem A/S som operatør. Den fornødne hjemmel hertil vil skulle tilvejebringes ved yderligere en ændring af miljøbeskyttelsesloven, når der er opnået en endelig enighed mellem Tyskland og Danmark om systemets indretning m.v.  Formålet med loven er endvidere at reducere Dansk Retursystem A/S’ tab som følge af producenters og importørers manglende indbetaling af pant og gebyrer for markedsførte emballager. Loven indeholder derfor en bemyndigelse til, at miljøministeren kan fastsætte regler om producenters og importørers sikkerhedsstillelse for betaling af pant og gebyrer for varer, produkter og emballager omfattet af en pant- og returordning.  Loven er en del af opfølgning på finanslovaftalen for 2012 mellem regeringen og Enhedslisten.
Loven medfører, at der ikke længere skal gælde lovgivningsmæssige særregler for Christianiaområdet. Herefter er det alene lovgivningens almindelige regler og de indgåede aftaler mellem staten og Fonden Fristaden Christiania, der regulerer anvendelsen af området.  Der blev i juni 2011 indgået en aftale mellem staten og Christiania. Aftalen indebærer, at en nystiftet fond, Fonden Fristaden Christiania, har købt en del af området, lejet en anden del og varetager den fremtidige genopretning, drift og vedligeholdelse.
Loven vil gøre det muligt for finansministeren at fastsætte regler, der gør det obligatorisk at indrykke meddelelser digitalt i Statstidende. Dette vil gøre Statstidende fuldt ud digitaliseret og er en del af regeringens mål om, at 80 pct. af al skriftlig kommunikation mellem borgere, virksomheder og det offentlige skal foregå digitalt inden udgangen af 2015.
Loven gennemfører de dele af EU-forordning 1227/2011/EU om integritet og gennemsigtighed på engrosenergimarkederne, som kræver gennemførelse i national lovgivning. Med loven får Energitilsynet de nødvendige undersøgelses- og håndhævelsesbeføjelser til at sikre anvendelsen af forordningen i Danmark. Endvidere kan parter, der er berørt af en afgørelse truffet af Energitilsynet, klage herover til Energiklagenævnet, og der indføres nye bestemmelser om at offentliggøre afgørelser samt straffebestemmelser for at overtræde forordningen.  Som opfølgning på regeringens »Vækstplan DK« fra februar 2013 får klima-, energi- og bygningsministeren bemyndigelse til – efter forelæggelse for et udvalg nedsat af Folketinget – at fastsætte nærmere regler om udskiftning eller opgradering af eksisterende målere til fjernaflæste målere.
Formålet med loven er for det første at skabe grundlag for, at busser kan køre med op til 100 km/t på motorvej (mod 80 km/t i dag), hvis bussen opfylder en række betingelser for indretning og sikkerhed m.v. (såkaldte Tempo 100-busser). Formålet er for det andet at ligestille civile prøvesagkyndige i politiet med ledende køredommere i forsvaret, når det gælder muligheden for at få en kørelærergodkendelse fornyet.  Lovforslag nr. L 183 blev opdelt i to lovforslag ved 2. behandling.
Loven er en del af udmøntningen af aftalen om »Samlet indsats til beskyttelse af børn mod overgreb«, som blev indgået med satspuljepartierne i efteråret 2012. Loven er inddelt i hovedtemaerne fra satspuljeaftalen, som lyder: 1) Børn skal altid høres og beskyttes, når der er mistanke om overgreb. 2) Underretninger skal vurderes inden for 24 timer, og opfølgningen på underretninger skal styrkes. 3) Mistrivsel og overgreb skal opdages og håndteres tidligt. 4) Fokus på den forebyggende og tværfaglige indsats.  Initiativerne under hvert hovedtema er som følger: Tema 1. Børn skal altid høres og beskyttes, når der er mistanke om overgreb – Børnesamtale i forbindelse med § 50-undersøgelse. – Bedre beskyttelse af anbragte børn og unge i forbindelse med samvær. – Børn og unges ret til en bisidder.  Tema 2. Vurdering af alle underretninger inden for 24 timer samt styrket opfølgning – Vurdering af underretninger inden for 24 timer. – Styrket opfølgning på underretninger. – Samtale med barnet eller den unge ved underretning om overgreb. – Underretningspligt ved skolefravær. – Styrkelse af det tværfaglige samarbejde ved underretninger.  Tema 3. Mistrivsel og overgreb skal opdages og håndteres tidligt – Kommunale beredskaber til håndtering af sager om overgreb. – Oprettelse af børnehuse.  Tema 4. Fokus på den forebyggende og tværfaglige indsats – Udveksling af oplysninger mellem politi og kommunale myndigheder. – Udveksling af oplysninger i børnehuse.  Disse initiativer i loven trådte i kraft den 1. oktober 2013.  Derudover udmønter loven et initiativ fra satspuljeaftalen for 2012 om understøttelse af adoption ved at forbedre vilkårene for plejefamilier, der ønsker at adoptere det anbragte barn. Endelig medfører loven indførelse af underretningspligt mellem Danmark og Færøerne. Disse dele af loven trådte i kraft den 1. juli 2013.
Lovens formål er at udvide bestemmelserne om fastsættelse af regler om programvirksomheden for registrerede radio- og tv-foretagender med en bestemmelse om, at programmer ikke på nogen måde må fremme terrorisme. I forlængelse heraf indføres der også en lettere domstolsprøvelse af Radio- og tv-nævnets afgørelser i sådanne sager og en udvidelse af Radio- og tv-nævnet med to medlemmer, som skal indtræde i nævnet i behandlingen af disse sager.
Beslutningsforslaget pålagde regeringen inden sommeren 2013 at udarbejde et lovforslag, der sikrede, at alle, som modtog indkomster fra det offentlige, havde adgang til en gebyrfri indlånskonto til modtagelse af de overførsler, de havde ret til. Det skulle være muligt at hæve fra kontoen med dankort eller kontant uden gebyr. I lovforslaget skulle indgå, hvordan administrationen af og udbetalingen fra den gebyrfri konto skulle foregå. En mulighed, som forslagsstillerne ønskede overvejet, var at lade Nationalbanken administrere disse konti.   Baggrunden for beslutningsforslaget var, at de private pengeinstitutter tog gebyrer for at oprette almindelige indlånskonti. Forslagsstillerne påpegede, at der var tale om en urimelig skat, hvis man ikke kunne få udbetalt offentlige ydelser uden betaling af et gebyr, og at gebyret ramte socialt skævt.
For at stille op til et kommunal- eller et regionsvalg skulle et parti eller en liste aflevere en stillerliste med underskrifter fra folk, der anbefalede det pågældende parti/den pågældende liste. Forslaget ville afskaffe kravet om stillerlister ved kommunal- og regionsvalg for partier og lister, der allerede var repræsenteret i kommunalbestyrelsen eller i regionsrådet i hele valgperioden, og som valgte at genopstille under samme parti-/listenavn.
Loven medfører en fremrykket underretning til kommunen om boligsocialt anviste lejeres boligrestancer. Loven er en konsekvens af regeringens finanslovsaftale med Enhedslisten.
Loven medfører en konvertering af renoveringslån med støtte fra Landsbyggefonden og hænger sammen med satspuljeaftalen for 2013.
Loven indeholder forskellige justeringer og forenklinger af regelsættet på almenboligområdet. Samlet set indeholder loven følgende elementer:  - Indførelse af regler om midlertidig genhusning ved omfattende ombygninger af almene boliger - Ændring af 2-procentsreglen - Ophævelse af kravet om kommunal godkendelse af skillevægsarbejder, som udføres efter den individuelle råderet - Forenkling af processen for udbetaling af ungdomsboligbidrag - Ændrede regler om afholdelse af tabet ved lejeres manglende opfyldelse af deres forpligtelse til istandsættelse ved fraflytning og ved fraflyttede lejeres manglende huslejebetaling - Ændring af regler om kommunens og regionens forpligtelser til i visse situationer at yde et beløb til dækning af beboerindskud i almene ældreboliger - Regulering af tilbagebetaling af støtte ved opløsning af støttede private andelsboligforeninger.
Med beslutningsforslaget foreslog Enhedslisten at pålægge justitsministeren at nedsætte en undersøgelseskommission i overensstemmelse med reglerne i lov om undersøgelseskommissioner til at undersøge den danske statsborger Morten Storms aktiviteter for Politiets Efterretningstjeneste og andre vestlige efterretningstjenester.
Formålet med beslutningsforslaget var, at regeringen skulle sørge for at samle myndighedernes viden og kompetencer om bortførelser af børn i én national indsatsenhed for at forbedre og indsatsen i forbindelse med bortførelser af børn. Indsatsenheden skulle bl.a. også rumme en hotline, hvor forældre til bortførte børn eller børn i risiko for at blive bortført kunne henvende sig døgnet rundt alle ugens dage.
Loven giver mulighed for, at de 9 udvalgte frikommuner kan afprøve flere forsøg på en række forskellige områder, f.eks. forsøg med at etablere seniorjob i private virksomheder, forsøg med at afskaffe kontantkasser i borgerservice, forsøg med at etablere partnerskabsprojekt i sundhedssektoren med fokus på tidlig indsats og inddragelse af udsatte borgere i sammenhængende patientforløb og forsøg med individuelt iværksætterforløb af op til 12 ugers varighed for nye iværksættere, der har oprettet egen virksomhed.  Loven bygger videre på det fundament for forsøg i frikommunerne, som blev skabt med Folketingets vedtagelse af lov om frikommuner, der trådte i kraft den 1. juli 2012, og lov om ændring af lov om frikommuner m.v., der trådte i kraft den 1. januar 2013.
Formålet med loven er at omdanne det statslige lodsvæsen til en selvstændig offentlig virksomhed med navnet DanPilot. Omdannelsen bygger på erfaringer med etablering af DSB, Energinet Danmark og Naviair som selvstændige offentlige virksomheder. Staten, der er repræsenteret ved erhvervs- og vækstministeren, vil efter omdannelsen være eneejer af DanPilot, og ledelsen varetages af en bestyrelse og en direktion. Virksomhedens økonomi udskilles fra statens. Loven udgør første skridt i den planlagte effektivisering af lodsvæsenet. Næste skridt er en analyse af, hvordan der kan skabes øget konkurrence på lodsområdet. Analysen følger op på regeringens konkurrenceudspil.
Hovedformålet med loven er at øge inddragelsen af interessenterne i forbindelse med udarbejdelsen af de statslige Natura 2000-planer og den kommunale indsats. De foreløbige erfaringer med at udarbejde Natura 2000-planer viser, at der kan gennemføres en række ændringer i den omfattende planproces. Processen har haft for mange led og har ikke levet op til hensigten. Ministeren foreslår derfor at fremme og understøtte dialogen og inddragelsen af aktører såvel nationalt som regionalt og lokalt i stedet for den planproces, som har ligget til grund for de første planer. Det foreslås derfor at erstatte idéfasen med en målrettet dialog mellem de statslige og kommunale myndigheder, nationalparkbestyrelser, private lodsejere, foreninger og organisationer. Det skyldes, at processen har været administrativt tung for både stat og kommuner og for de involverede organisationer.  Derudover forenkles det kommunale indsatsprogram, så det bliver baseret på en højere grad af lokal forankring og fokus på måltyper og levesteder i forhold til prioriteringen af konkrete tiltag i stedet for det mere teoretiske grundlag, som indsatsprogrammerne er baseret på i dag.  Loven ændrer ikke på opgavefordelingen mellem stat og kommuner.
Loven er en samlelov, der har til formål at gøre det obligatorisk for borgere – i det omfang, de kan – at benytte de digitale selvbetjeningsløsninger på yderligere 20 områder. Der er altså tale om anden fase (bølge 2) af en gradvis indførelse af digital selvbetjening på flere og flere områder. Med loven sikres det endvidere, at der tages hånd om borgere med særlige behov, der af den ene eller anden årsag ikke kan anvende de digitale selvbetjeningsløsninger.   Loven er en del af udmøntningen af den fællesoffentlige digitaliseringsstrategi 2011-2015 fra august 2011 og et led i regeringsgrundlagets målsætning om, at al kommunikation mellem borgere, virksomheder og det offentlige skal foregå digitalt inden udgangen af 2015.
Med loven gennemføres ændringer i lov om vandforsyning, lov om vandløb og lov om forpligtende kommunale samarbejder. Samtidig ophæves lov om kvalitetsstyringssystem for den kommunale sagsbehandling på natur- og miljøområdet. Loven er en udmøntning af regeringens aftale med Kommunernes Landsforening af 10. juni 2012 om kommunernes økonomi. Med loven tilstræbes en regelforenkling og afbureaukratisering af reguleringen på natur- og miljøområdet. Loven udmønter de dele af aftalen om regelforenkling, der kræver lovændringer.
Lovforslaget indebærer for det første, at forsvarsministeren bemyndiges til at fastsætte regler for forsvarets uddannelser. Der åbnes hermed mulighed for, at andre end ansatte på Forsvarsministeriets område kan optages på forsvarets uddannelser, og det baner vejen for en gradvis akkreditering af uddannelserne. Hensigten med denne del af lovforslaget er at fremme fleksibiliteten og integrationen mellem forsvarets uddannelser og det øvrige uddannelsessystem.  For det andet indebærer lovforslaget, at bestemmelserne i forsvarsloven, som omhandler Forsvarskommandoen, chefen for Forsvarsstaben, Forsvarsstaben samt forsvarschefens kommando med ansvar over for forsvarsministeren, ophæves. Baggrunden for denne del af lovforslaget er et ønske fra regeringens side om, at forsvarsministeren administrativt skal kunne fastlægge den nærmere organisering af ledelsen af forsvaret i videre omfang, end det er tilfældet med gældende lovgivning.  Lovforslaget blev efter vedtagelsen af et ændringsforslag ved 2. behandlingen delt i L 200 A og L 200 B.
Lovforslaget indebar, at detailsalg af snus i løs vægt og lignende tobaksprodukter, der er bestemt til oral indtagelse, og som hverken ryges eller tygges, skulle forbydes i Danmark for at bringe den danske retstilstand i overensstemmelse med tobaksvaredirektivet. Ændringerne skulle træde i kraft den 1. januar 2014.
Med loven udvides Institut for Menneskerettigheders bestyrelse med et medlem udpeget af Grønlands Råd for Menneskerettigheder. Baggrunden for dette er, at Grønlands landsstyre har besluttet, at Institut for Menneskerettigheder også skal fungere som national menneskerettighedsinstitution i Grønland. Herudover overtager Udviklingspolitisk Råd kompetencen til at udpege medlemmer af bestyrelsen for Dansk Institut for Internationale Studier efter den nu nedlagte Styrelse for Internationalt Udviklingssamarbejde.
Lovens formål er at begrænse udbygningen med store solcelleproduktionsanlæg, der ikke har som hovedformål at levere el til ejeren, og som det ikke var hensigten at støtte med den midlertidigt forhøjede støtte, der blev vedtaget med lov nr. 1390 af 23. december 2012 (L 86).  Loven udmønter en tillægsaftale af 19. marts 2013 til den politiske aftale af 15. november 2012 mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Enhedslisten og Det Konservative Folkeparti om strategi for solcelleanlæg og øvrige små vedvarende energi-anlæg (VE-anlæg) og en supplerende aftale af 11. juni med allonge af 19. juni 2013.
Loven indeholder fire elementer. Indledningsvis medfører loven, at sælgers oplysningspligt skærpes, så der fremover skal udleveres nøgleoplysninger om en andelsboligforening og en bolig før en handel. Herudover indføres der med loven en pligt for penge- og realkreditinstitutter, der har indgået aftaler om lån og eventuelt hertil knyttede finansielle aftaler med en andelsboligforening, til at udlevere informationsmateriale til foreningen med finansielle nøgleoplysninger.  Ydermere indføres der med loven en karensperiode på 2 år fra en forenings stiftelse for anvendelse af valuarvurdering og offentlig vurdering ved værdiansættelse af foreningens ejendom. Endelig medfører loven, at der indføres en pligt for en andelsboligforening til at oplyse om støtte modtaget af staten eller kommunen i foreningens årsregnskab.  Loven udspringer af Ministeriet for By, Bolig og Landdistrikters rapport om andelsboligforeningers anvendelse af lån med tilknyttede renteswapaftaler fra august 2012.
Loven indeholder følgende elementer: – En selvstændigt erhvervsdrivende defineres i loven på baggrund af den pågældendes registrering hos SKAT som udøver af selvstændig erhvervsmæssig virksomhed eller som værende honorarmodtager med B-indkomst. – Den bidragspligtige kreds er selvstændigt erhvervsdrivende mellem 18 og 64 år. – Det årlige fuldtidsbidrag til ordningen udgør 328 kr. – Bidragsstørrelsen beregnes forholdsmæssigt på baggrund af evt. indbetalt lønmodtager-ATP-bidrag for den pågældende. – En selvstændigt erhvervsdrivende, for hvem der indbetales fuldt lønmodtager-ATP-bidrag, undtages fra bidragspligten. – En selvstændigt erhvervsdrivende er berettiget til kompensation fra ordningen, hvis den pågældende har ret til barselsdagpenge som selvstændigt erhvervsdrivende, har anmodet Udbetaling Danmark herom og har en arbejdsfortjeneste, der overstiger højeste dagpengesats. – ATP bemyndiges til at administrere ordningen i lighed med administrationen af barseludligningsordningen på det private arbejdsmarked. – Regler for tilsyn og kontrol og klage og straf svarer til bestemmelserne herom i den eksisterende barseludligningsordning (Barsel.dk).
Loven indeholder forslag til ændringer af integrationsloven. Loven medfører, at kommunerne får pligt til snarest muligt og inden for 3 måneder at tilbyde alle nyankomne udlændinge, der har fået opholdstilladelse som flygtninge eller som familiesammenførte, en individuel integrationsplan og pligt til at udpege, hvilken forvaltning i kommunen der er ansvarlig for at koordinere integrationsindsatsen for udlændingen og dennes eventuelle familie.  Desuden medfører loven, at kommunerne får pligt til snarest muligt og inden for 3 måneder at tilbyde en tidlig helbredsmæssig vurdering til alle nyankomne flygtninge og deres familiemedlemmer. Endelig medfører loven en ændring af lov om ansvaret for og styringen af den aktive beskæftigelsesindsats, som muliggør, at en kommune i konkrete sager kan beslutte, at jobcenteret skal være ansvarligt for at koordinere integrationsindsatsen for en udlænding.  Regeringen blev som led i aftalen om finansloven for 2013 enig med Enhedslisten om at styrke modtagelsesindsatsen for nyankomne flygtninge og familiesammenførte.
Loven indeholder en række initiativer vedrørende ændringer i RUT-registeret og håndhævelsen af anmeldelsespligten til RUT. Det drejer sig bl.a. om: - udvidelse af anmeldelsespligten til også at omfatte momsnummer i hjemlandet - udvidet offentlig adgang til oplysninger om momsnummer og arbejdsperioder - forkortelse af fristen for at anmelde ændringer til RUT fra 8 til 3 dage - hjemmel til Arbejdstilsynet til at kunne udstede administrative bødeforelæg for at overtræde anmeldelsespligten til RUT.  I forbindelse med finanslovsaftalen for 2013 blev regeringen og Enhedslisten enige om en række initiativer om ændringer i RUT-registeret og håndhævelsen af anmeldelsespligten til RUT med det formål at modvirke social dumping. Loven er en udmøntning af de dele af finanslovsaftalen mellem regeringen og Enhedslisten, som forudsætter ændringer af lov om udstationering af lønmodtagere m.v.
Med loven gennemføres en række ændringer og præciseringer, der tydeliggør retstilstanden og forenkler forvaltningen af Lønmodtagernes Dyrtidsfond (LD) og Arbejdsmarkedets Tillægspension (ATP), herunder en reduktion af størrelsen af bestyrelsen i LD og en række tekniske ændringer og præciseringer i lov om Arbejdsmarkedets Tillægspension.  Desuden ændres kredsen af indstillingsberettigede i en række organer på Beskæftigelsesministeriets område på grund af Sammenslutningen af Landbrugets Arbejdsgiveres (SALA) ophør som selvstændig hovedorganisation. SALA's hidtidige aktiviteter er overgået til Dansk Arbejdsgiverforening (DA). Med loven overføres SALA's indstillingskompetence til DA i en række love. SALA's indstillingsret til diverse bestyrelsesposter m.v. overgår til DA i ATP's repræsentantskab, ATP's bestyrelse, Arbejdsretten, Beskæftigelsesrådet (BER), de regionale beskæftigelsesråd og Arbejdsmarkedets Erhvervssygdomssikring (AES).
Ved beslutningsforslaget pålagde Folketinget regeringen at gennemføre lovgivning med ikrafttræden den 1. juli 2013, der sikrede, at timer fra deltagelse i jobrotation talte med i genoptjening af ret til dagpenge.  
Efter forslaget skulle kvinder, der var født i årene 1993-1995 igen tilbydes gratis HPV-vaccination.  Forslaget blev taget tilbage. 
Efter forslaget skulle regeringen sikre en bedre opsporing og forebyggelse af prostatakræft ved at tilbyde alle mænd en undersøgelse hos deres praktiserende læge i det kalenderår, hvor de fyldte 50 år.
Ved beslutningsforslaget pålagde Folketinget regeringen at fremsætte lovgivning med ikrafttræden den 1. juli 2013, der sikrede, at timer fra deltagelse i løntilskudsjob og virksomhedspraktik talte med i genoptjening af ret til dagpenge.  
Ved beslutningsforslaget pålagde Folketinget regeringen at fremsætte lovgivning til ikrafttræden den 1. juli 2013, så nyudlærte opnåede ret til fuld dagpengesats efter 3 måneders arbejde.
Ved beslutningsforslaget pålagde Folketinget regeringen at fremsætte lovgivning med ikrafttræden den 1. juli 2013, der sikrede, at timer fra deltagelse i uddannelsesaktivering talte med i genoptjening af dagpengeret.  
Ved beslutningsforslaget pålagde Folketinget regeringen at fremsætte lovforslag med virkning fra den 1. juli 2013, så dagpengeforbrug blev opgjort i timer i stedet for uger.  
Hensigten med beslutningsforslaget var at reducere risikoen for at komme i kontakt med bisfenol A ved at fjerne stoffet fra emballage til fødevarer. Ifølge forslagsstillerne blev bisfenol A brugt i en række fødevarekontaktmaterialer, hvorfra det kunne frigives og optages i kroppen. Bisfenol A er optaget på Miljøstyrelsens liste over uønskede stoffer, og forslagsstillerne ønskede derfor, at Danmark gik videre end de gældende EU-regler på området og forbød brug af bisfenol A i fødevarekontaktmaterialer. Det ville kræve særregler i Danmark, mens Danmark arbejdede for skærpede regler på området i EU.
Beslutningsforslaget opfordrede regeringen til at give studerende med handicap eller kroniske sygdomme dispensation fra kravet om studier på fuld tid (30 ECTS-point pr. semester) for at opnå fuld SU. Forslaget var således en kommentar til SU-reformen i medfør af L 225 og L 226. Beslutningsforslaget blev ikke 2. behandlet.
Lovforslaget indebærer, at kriterierne for udvælgelse af kvoteflygtninge ændres, så der i udvælgelsesprocessen ikke længere skal lægges vægt på den enkelte flygtnings integrationspotentiale, dvs. sproglige forudsætninger, uddannelsesforhold, arbejdserfaring, familieforhold, netværk, alder osv.
Beslutningsforslaget handlede om, at regeringen skulle sørge for at ændre servicelovens § 2, så udlændinge, der var i fængsel eller havde tålt ophold på grund af manglende udvisning, ikke havde ret til hjælp efter servicelovens § 2. Forslaget ændrede ikke ved udlændinges (som sad i fængsel i Danmark) ret til lægebehandling og anden sundhedsmæssig bistand.
Ved beslutningsforslaget pålagde Folketinget regeringen at sikre, at udlændinge, der tog arbejde i Danmark, gjorde det på almindelige danske løn- og ansættelsesvilkår.
Ved beslutningsforslaget pålagde Folketinget regeringen at fremsætte et lovforslag, der sikrede, at modtagere af sygedagpenge fik ret til sygedagpenge på søgnehelligdage.
Beslutningsforslaget gik ud på, at regeringen skulle sørge for, at det blev obligatorisk for kommuner at tilbyde en familie familierådslagning i forbindelse med en anbringelse af et barn eller en ung person. Formålet var at styrke netværksanbringelser, så børn i højere grad blev anbragt i deres netværk. 
Formålet med beslutningsforslaget var at nuancere debatten om velstand og udvikling, så den ikke alene blev baseret på økonomiske indikatorer. Forslagsstillerne ønskede med forslaget at sætte fokus på en langtidsholdbar udvikling, der tog hensyn til velfærd, livskvalitet og bæredygtighed. Forslaget var en opfølgning på Enhedslistens forslag B 86 fra folketingsåret 2010-11 om et lykkeindeks.
Formålet med beslutningsforslaget var, at der gennemførtes en harmonisering af lovgivningens forskellige aldersgrænser, så der blev færre forskellige aldersgrænser, og så der blev en logisk sammenhæng mellem dem, der fortsat bestod. Harmoniseringen af aldersgrænserne skulle foretages ud fra et princip om, at flest mulige aldersafhængige handlinger blev afkriminaliseret.
Ved beslutningsforslaget pålagde Folketinget regeringen at fremsætte et lovforslag, der sikrede, at beskæftigelseskravet, som lønmodtagere skulle opfylde for at få ret til sygedagpenge fra kommunen, blev nedsat fra 26 uger med mindst 240 timers beskæftigelse til 13 uger med mindst 120 timers beskæftigelse.
Formålet med beslutningsforslaget var, at strafferabatter, der kunne opnås som følge af straffelovens § 88, blev afskaffet for al kumulation af straffe indtil 20 års fængsel, således at princippet om absolut kumulation, hvor de enkelte forskyldte straffe blev lagt sammen til én samlet straf, i stedet blev anvendt.
Formålet med loven er at gennemføre den omarbejdede Bruxelles I-forordning, jf. Europa-Parlamentets og Rådets forordning (EU) nr. 1215/2012 af 12. december 2012 om retternes kompetence og om anerkendelse og fuldbyrdelse af retsafgørelser på det civil- og handelsretlige område (omarbejdning), i dansk ret.   Bruxelles I-forordningen (forordning nr. 44/2001), der trådte i kraft den 1. marts 2002, indeholder regler mellem EU-medlemsstaterne (bortset fra Danmark) om, hvilke retter der er kompetente i internationale civile sager (værneting), og om gensidig anerkendelse og fuldbyrdelse af retsafgørelser i civile sager.   Forordningen er omfattet af det danske forbehold om retlige og indre anliggender (retsforbeholdet). Danmark har imidlertid i 2005 indgået en såkaldt parallelaftale, hvorefter Danmark på mellemstatsligt grundlag tilknyttes reglerne i Bruxelles I-forordningen. Aftalen er gennemført i dansk ret ved lov nr. 1563 af 20. december 2006 om Bruxelles I-forordningen m.v.  Europa-Parlamentet og Rådet har den 12. december 2012 vedtaget den omarbejdede Bruxelles I-forordning, som ligeledes er omfattet af retsforbeholdet. Danmark har den 20. december 2012 meddelt Kommissionen, at Danmark vil gennemføre den omarbejdede Bruxelles I-forordning.  Med vedtagelsen af denne lov giver Folketinget i medfør af grundlovens § 19 sit samtykke til, at Danmark gennemfører den omarbejdede Bruxelles I-forordning ved lov.  Loven træder i kraft den 1. juni 2013.
Formålet med loven er at yde tilskud til aktiviteter, der har en klima- og energieffekt, og som kan bidrage til energieffektiviseringer, herunder reduktion i udledningen af CO2. Loven etablerer bl.a. en ny støtteordning for virksomheder, der ønsker at omstille fra fossile brændsler til vedvarende energi i virksomhedens produktionsproces. Loven indgår i opfølgningen på en aftale af 22. marts 2012 om dansk energipolitik 2012-2020, som er indgået mellem regeringen og et flertal af partierne i Folketinget.
Forslaget pålagde den danske regering at arbejde for indførelse af en traktatfæstet social protokol, der fastlagde europæiske arbejdstagerrettigheder i forhold til den fri bevægelighed, i stedet for at disse blev fastlagt i domme fra EU-Domstolen.
Beslutningsforslaget indebar, at der blev iværksat en flerstrenget indsats over for asylansøgere, som begik kriminalitet, mens deres asylsag var under behandling i Danmark. Enkeltelementerne i den foreslåede indsats var bl.a., at behandlingen af en asylsag blev stoppet, i det øjeblik en asylansøger begik kriminalitet, og at mulighederne for administrativ udvisning af kriminelle asylansøgere blev udvidet.  Desuden foresloges det, at kriminelle asylansøgere, der ikke kunne udvises pga. f.eks. risiko for tortur og forfølgelse i hjemlandet, blev frihedsberøvet i særlige centre, hvor de blev overvåget, indtil udvisning var mulig, eller indtil de udrejste frivilligt.  Endelig foresloges det, at der blev oprettet en særlig hurtigtarbejdende asyldomstol, som skulle vurdere, om der var tilstrækkeligt grundlag for udvisning eller frihedsberøvelse.
Forslaget pålagde regeringen at rejse spørgsmålet om den ungarske regerings brud på fundamentale demokratiske spilleregler og grundlæggende rettigheder i internationale fora inklusive EU, FN, Europarådet og NATO.
Forslaget pålagde regeringen at arbejde for en international minimumsgrænse for selskabsskat på 25 pct. i alle relevante internationale fora inklusive EU, Nordisk Råd og FN. Endvidere pålagdes regeringen at arbejde for, at et eventuelt samarbejde om en minimumsgrænse for selskabsskat mellem EU's medlemslande blev åbent for tredjelande, som kunne være interesseret i at deltage.
Formålet med beslutningsforslaget var at sikre, at personer, der havde været udsat for misbrug af deres cpr-nummer, kunne skifte cpr-nummer. Samtidig skulle Det Centrale Personregisters sikkerhedsforanstaltninger fremtidssikres, så det var bedst muligt sikret mod læk, f.eks. ved hacking af registeret.  Der blev afgivet beretning over beslutningsforslaget, hvor et mindretal i udvalget (V, DF, LA og KF) fandt det afgørende at få styrket personnummerbeskyttelsen, så misbrug af cpr-numre (identitetssvindel) blev gjort langt vanskeligere, end det hidtil havde været. Et væsentligt tiltag i forhold til at bekæmpe identitetssvindel ville være, at der skabtes mulighed for hurtigt og effektivt at skifte cpr-nummer. Desuden ville det være helt afgørende, at der skete en betydelig styrkelse af sikkerheden omkring de centrale registre for at forhindre hackerangreb.  Mindretallet havde noteret sig, at regeringen ville fremsætte et lovforslag, der skulle skabe hjemmel til, at det blev muligt at skifte cpr-nummer i helt særlige tilfælde. Mindretallet mente dog for det første, at det gik for langsomt med at føre overvejelserne ud i livet, og for det andet var det ikke partiernes opfattelse, at muligheden for at skifte cpr-nummer skulle begrænses til helt særlige tilfælde. Derudover noterede mindretallet sig, at økonomi- og indenrigsministeren havde bedt CPR-kontoret om at tage kontakt til de virksomheder, der fortsat cpr-validerede på baggrund af navn og cpr-nummer, og at orientere dem om, at der blev lukket for denne mulighed, samt at økonomi- og indenrigsministeren også så på mulighederne for at skærpe kravene til virksomhedernes brug af cpr-numre i forbindelse med handel over internettet.
Forslaget pålagde regeringen at optage forhandlinger med Irland om ophævelse af de dele af dobbeltbeskatningsaftalen mellem Danmark og Irland, som muliggjorde, at ansatte ved det irske luftfartsselskab Ryan Air, der havde base (bopæl) i Billund, ikke blev beskattet i Danmark, men kun i Irland, hvor selskabets virkelige ledelse havde sit sæde.  Forslagsstillerne henviste til, at udenlandske flyselskaber med alternative ansættelsesformer og/eller ekstraordinær skattebegunstigelse som irske Ryan Air betød en forøget konkurrence på løn-, arbejds- og ansættelsesvilkår, og de var dermed en kilde til konkurrenceforvridning og social dumping.  Forslagets formål var at bringe skattebegunstigelsen af det irske flyselskab Ryan Air til ophør og bringe skatteforholdene på området for luftfart i overensstemmelse med dobbeltbeskatningsoverenskomsten med Irlands formål: »… forhindring af skatteunddragelse for så vidt angår indkomstskatter«.  Skatteudvalget afsluttede behandlingen af forslaget med afgivelse af beretning den 26. juni 2013.
Beslutningsforslaget opfordrede regeringen til at nedsætte en socialkommission, som skulle have til opgave at komme med anbefalinger til en ny socialpolitik. Kommissionens rapport og anbefalinger skulle danne baggrund for en bred folkelig debat om, hvor socialområdet og socialpolitikken skulle hen i fremtiden, og føre til de nødvendige ændringer af lovgivningen.
Beslutningsforslaget gik ud på, at regeringen skulle sørge for, at borgere kunne få en økonomisk kompensation, hvis Ankestyrelsen havde givet dem ret i en klagesag om, at kommunen havde truffet en forkert beslutning ud fra serviceloven.
Ved beslutningsforslaget pålagde Folketinget regeringen inden den 1. juli 2013 at gennemføre lovgivning, der sikrede, at retten til uddannelsesorlov fra 1992 blev genindført.
Ved beslutningsforslaget pålagde Folketinget regeringen inden den 1. juli 2013 at gennemføre lovgivning, der sikrede, at retten til forældreorlov fra 1992 blev genindført.
Med beslutningsforslaget pålagde Folketinget regeringen inden den 1. juli 2013 at gennemføre lovgivning, der sikrede, at alle ledige havde ret til 1 års betalt uddannelse på dagpenge inden for samme rammer som loven om forsørgelse og uddannelse (lov om uddannelsesordning for ledige, som har opbrugt deres dagpengeret, jf. lov nr. 1374 af 23. december 2012).
Ved beslutningsforslaget pålagde Folketinget regeringen at fremsætte lovforslag om genindførelse af de tidligere gældende regler om ret til 52 ugers supplerende dagpenge med ikrafttrædelse den 1. juli 2013.
Formålet med beslutningsforslaget var, at der blev indført et forbud i Danmark mod at investere i virksomheder, der producerede eller handlede med militære droner eller komponenter, der kunne anvendes i militære droner. Enhedslisten var bekymret over især USA's anvendelse af droner, idet man mente, USA havde brugt droner til at likvidere personer, som i stedet burde have været stillet for en dommer. Enhedslisten foreslog derfor, at det ikke skulle være tilladt for danske banker, pensionskasser, virksomheder, privatpersoner m.fl. at investere i virksomheder, der producerede eller handlede med militære droner eller komponenter til militære droner.
Med beslutningsforslaget ønskedes det at tage artikel 10 i EU-forordning 1072/2009 om cabotagekørsel (indenlandsk lastbiltransport i Danmark udført af udenlandske transportvirksomheder) i brug, således at der blev truffet de nødvendige beskyttelsesforanstaltninger for de i Danmark berørte transportvirksomheder. 
Formålet med beslutningsforslaget var at ændre lov om offentligt hasardspil i turneringsform for at skabe lempeligere regler for turneringspoker i foreningsregi. De lempeligere regler skulle sikre, at det ville blive nemmere at drive de lovlige klubber, og at klubpoker for spillere i lovlige klubber blev et attraktivt alternativ til de ulovlige pokerklubber.
Ved beslutningsforslaget pålagde Folketinget regeringen inden den 1. juli 2013 at fremsætte lovgivning, der sikrede, at skraldemandsmodellen kunne bringes i anvendelse, hvor der frivilligt var ønske herom.  I midten af 1990'erne gennemførte skraldemændene i Århus en solidarisk model for arbejdsfordeling. For at sikre kolleger mod at blive fastholdt i ledighed gennemførte de en ordning, hvor de på skift gik ledige hver fjerde uge, så der blev skabt plads til arbejdsløse kolleger. Antallet af beskæftigede skraldemænd blev således øget med 25 pct. Dermed sikrede skraldemændene nogle kolleger mod permanent ledighed med kraftig forringet indtægt ved at dele såvel arbejdet som arbejdsløsheden.
Ved beslutningsforslaget pålagde Folketinget regeringen at fremsætte lovgivning, der sikrede, at dagpengeperioden blev forlænget fra 2 år til 4 år med ikrafttrædelse den 1. juli 2013.
Ved lovforslaget ophæves med ikrafttræden den 1. juli 2013 bestemmelsen i § 98 b, stk. 4, i lov om en aktiv beskæftigelsesindsats, hvorefter timer fra deltagelse i jobrotation ikke tæller med i genoptjening af ret til dagpenge.
Beslutningsforslaget pålagde regeringen inden udgangen af 2013 at fremsætte et lovforslag, der ændrede straffelovens bestemmelser om rufferi og alfonseri, så ansatte i service- og sikkerhedsfunktioner, der hjalp og beskyttede frivillige sexarbejdere, ikke var omfattet af bestemmelserne. Det kunne f.eks. være funktioner såsom telefonpasning, kørsel, beskyttelse eller lign. Forslaget skulle alene gælde de frivillige sexarbejdere, og ændringen blev anbefalet af Straffelovrådet. 
Ved beslutningsforslaget pålagde Folketinget regeringen at fremsætte lovforslag, der sikrede, at kravet for genoptjening af dagpengeretten blev ændret fra 1.924 timers arbejde til 481 timers arbejde med ikrafttrædelse den 1. juli 2013.
Formålet med lovforslaget er at foretage de ændringer af lov om sikkerhed ved bestemte idrætsbegivenheder, der er nødvendige for at gennemføre initiativer i den fælles handlingsplan »Gode fodboldoplevelser for alle«, der har til formål at forstærke indsatsen mod uroligheder i forbindelse med fodboldkampe. Handlingsplanen blev fremlagt af Divisionsforeningen, Dansk Boldspil-Union (DBU), Danske Fodbold Fanklubber, Rigspolitiet og Justitsministeriet den 12. december 2012.  Lovforslaget indebærer, at der navnlig foretages ændringer af den eksisterende karantæneordning, herunder lettelse i adgangen til at meddele karantæne i visse tilfælde, hjemmel til at optage fotos i alle tilfælde, hvor der meddeles karantæne, skærpet kurs over for personer, der er meddelt en generel karantæne, udvidelse af karantænezonen i forhold til udebanefans og mulighed for at forlænge meddelte karantæner.  Herudover indebærer lovforslaget, at politiet får en række nye værktøjer til at forhindre, at der opstår uroligheder i forbindelse med bestemte idrætsbegivenheder omfattet af loven. Endelig indebærer det, at justitsministeren bemyndiges til at fastsætte regler om, at autoriserede kontrollører kan behandle og udveksle oplysninger om, hvilke personer der er meddelt private karantæner (klubkarantæner).  Lovforslag nr. L 208 blev opdelt i to lovforslag ved 2. behandling.
Forslag til lov om ændring af lov om social service, lov om retssikkerhed og administration på det sociale område og lov om forpligtende kommunale samarbejder. (Konsekvensændringer som følge af lov om socialtilsyn m.v.).
L 205 og L 206 er blevet sambehandlet.  Loven om socialtilsyn og forslag til lov om ændring af lov om social service, lov om retssikkerhed og administration på det sociale område og lov om forpligtende kommunale samarbejder (Konsekvensændringer som følge af lov om socialtilsyn m.v.) udmønter tilsammen den aftale om »Et nyt socialtilsyn«, som regeringen, Venstre, Dansk Folkeparti, Enhedslisten, Liberal Alliance og Det Konservative Folkeparti indgik i oktober 2012.  Med lovændringen sker der grundlæggende ændringer af godkendelsen af og tilsynet med de sociale døgntilbud. Der bliver fra centralt hold stillet langt højere krav til den faglige kvalitet i de tilbud, der huser de mest udsatte borgere. Derudover sikres en langt højere faglighed, professionalisme samt uafhængighed i tilsynet.  Med lovændringerne etableres der et socialtilsyn i hver geografisk region, som bliver dækningsområdet for hvert socialtilsyn. Socialtilsynene placeres i fem kommuner og får ansvar for at godkende og føre driftsorienteret tilsyn med de sociale døgntilbud og ambulante stofmisbrugsbehandlingstilbud, som er beliggende i den geografiske region samt tilbud i form af hjælp og støtte til beboere i andre boligtyper under visse betingelser. Socialtilsynene må ikke føre tilsyn med tilbud beliggende i egen kommune. Tilsynet med tilbuddene i denne kommune skal føres af et af de øvrige socialtilsyn. Socialtilsynet skal godkende og føre driftsorienteret tilsyn på baggrund af centralt opstillede kriterier, og tilsynet skal på tilsynsbesøg i de enkelte tilbud mindst én gang årligt. Socialtilsynet skal træffe afgørelse om at underlægge et tilbud skærpet tilsyn, hvis tilsynet oplever stærkt bekymrende forhold i tilbuddet, eller hvis tilsynet vurderer, at kvaliteten er så lav, at tilbuddet ikke længere opfylder kravene.  Derudover bliver socialtilsynet med lovændringerne finansieret dels via objektiv finansiering af de kommuner, hvor det pågældende socialtilsyn har ansvaret for godkendelse og tilsyn, dels ved fastsættelse af omkostningsbaserede takster. Takster og objektiv finansiering fastsættes af socialtilsynet for 1 år ad gangen på baggrund af de budgetterede omkostninger. Når socialtilsynet varetager andre opgaver end godkendelse og tilsyn skal omkostningerne til varetagelse heraf dækkes af den kommune, det regionsråd eller det tilbud, som socialtilsynet varetager opgaven for i form af takstbetaling, engangsbetaling eller abonnementsordning.  Lovændringerne medfører, at der stilles krav til tilbuddene, som sikrer gennemsigtighed med økonomien, økonomisk soliditet og høj faglig kvalitet. Med lovændringerne oprettes en national »auditfunktion« i Socialstyrelsen, der skal bidrage til en effektiv og ensartet implementering af reformen. Auditfunktionen skal desuden sikre, at ny viden kontinuerligt anvendes i socialtilsynenes arbejde. For at understøtte et tilsyn af høj kvalitet skal auditfunktionen foretage stikprøver, udarbejde relevante redskaber, som f.eks. tilsynskoncepter, spørgeguides, manualer m.v. Der skal herunder udvikles redskaber til trivselsvurderinger, hvor erfaringerne fra regionerne inddrages.  Med lovændringerne oprettes derudover en whistleblowerordning med henblik på, at beboere, pårørende og andre kan henvende sig anonymt til tilsynet, hvis de oplever bekymrende forhold. Endvidere medfører lovændringerne, at det personrettede tilsyn forbliver i den anbringende/visiterende kommune.  Lovene træder i kraft 1. januar 2014.
Det overordnede formål med lovændringen er, at par af samme køn på samme måde som par af forskelligt køn fra fødslen skal kunne registreres som forældre til det barn, der er blevet til ved kunstig befrugtning, og hvor partneren har samtykket til behandlingen. Der tages således et afgørende skridt i forhold til at skabe ligestilling i den familieretlige lovgivning og samtidig sikre et barn to forældre – uanset køn – i de tilfælde, hvor forældrene sammen har planlagt barnet. Lovændringerne skal samtidig sikre hensynet til barnets bedste.  Lovændringerne medfører, at der i børneloven sker en ligestilling mellem mænd og kvinder i forhold til faderskab og medmoderskab, når barnet er blevet til ved kunstig befrugtning, der er udført af en autoriseret sundhedsperson eller under dennes ansvar. Ændringen gælder, uanset om der er anvendt kendt eller anonym sæddonor, og uanset om behandlingen er foretaget i offentligt eller privat regi – hjemme eller på klinik. Den nye mulighed for at blive registreret som medmor til et barn gælder, uanset om medmoren og barnets mor er gift, har indgået registeret partnerskab med hinanden eller er ugifte.  Endvidere medfører lovændringerne, at der også skal tages højde for situationer, hvor det mellem moren, hendes partner af samme køn og en mand (en kendt sæddonor) aftales, at moren skal kunstigt befrugtes med mandens sæd, og at han sammen med moren skal være barnets retlige forælder. I sådanne situationer anses manden som far til barnet, også selvom moren og hendes partner er gift eller registrerede partnere. De tre parter kan dog aftale, at morens partner skal være barnets medmor og dermed barnets retlige forælder.  I sammenhæng med lovændringerne i børneloven sker en række ændringer af den lovgivning, der har nær sammenhæng med børnelovens regler om faderskab og moderskab, således at f.eks. forældre af samme køn kan have fælles forældremyndighed over barnet, og at en medmor har samme ret til barsel og orlov som en far. Samtidig udvides anvendelsesområdet i retsplejeloven, således at også sager om medmoderskab kan behandles ved retten.  Loven trådte i kraft den 1. december 2013.
Efter forslaget skulle transkønnethed fjernes fra listen over psykiske sygdomme. Forslagsstillerne tog forslaget tilbage under 2. behandling, efter at et flertal havde fået vedtaget et ændringsforslag, som ændrede forslaget fundamentalt.  
Beslutningsforslagets hovedmål var at styrke folkeskolens elevers læring i grundskolens fag. Dette skulle bl.a. gøres ved at sikre et systematisk løft af lærernes kompetencer med videreuddannelse af seminarieuddannede lærere inden for grundskolens fag (matematik, dansk osv.). Som udgangspunkt ønskede forslagsstillerne en evaluering af universiteternes varetagelse af såvel forskning som videreuddannelse inden for grundskolens fag, hvor også internationale erfaringer blev inddraget.
Af beretningen over beslutningsforslaget fremgår, at udvalget anerkendte, at der var behov for at revidere lovgivningen på rejsegarantiområdet. Udvalget opfordrede derfor regeringen til at nedsætte et bredt sammensat udvalg, som: – skulle forestå et grundigt analysearbejde af rejsegarantiområdet, – med baggrund i analysearbejdet skulle konkretisere udfordringerne på området, herunder i forbindelse med konkurrencemæssig ligestilling og gennemskuelighed for forbrugerne, og – senest den 1. marts 2014 skulle fremlægge anbefalinger til en kommende revision af den eksisterende lovgivning.  Forbrugerrådet og relevante brancheorganisationer blev inviteret til at deltage i udvalgsarbejdet
Formålet med loven er at tilvejebringe den nødvendige hjemmel, så Investeringsfonden for Færøerne kan nedbringe egenkapitalen med 28 mio. kr. til at dække udgiften til bortfjernelse af sprængstofrester, som er fundet ved Vágar Lufthavn i forbindelse med omfattende moderniserings- og forbedringsarbejder af lufthavnen. Forekomsten af sprængstoffer er først blevet konstateret i forbindelse med de igangværende anlægsarbejder, og de uforudsete omkostninger til bortfjernelse indgik derfor ikke i den økonomiske aftale i forbindelse med overdragelsen i 2007, hvorved egenkapitalen i Investeringsfonden for Færøerne blev nedbragt med 365 mio. kr. De færøske myndigheder har allerede afholdt de anførte udgifter.
Loven har som et hovedformål at sikre vikarer betryggende vilkår, i forbindelse med at de udsendes til brugervirksomheder af et vikarbureau, og herudover bl.a. at forbedre kvaliteten af og fastsætte passende rammer for vikararbejde.  Loven gennemfører direktiv 104/2008/EF om vikararbejde. Hidtil har vikararbejde ikke været genstand for særlig lovregulering i Danmark. Det har bl.a. haft den betydning, at beskyttelsen af vikarer uden for det overenskomstdækkede område har været forholdsvis beskeden, idet vikarer f.eks. som udgangspunkt ikke har været omfattet af funktionærlovens bestemmelser.
Beslutningsforslaget pålagde regeringen inden udgangen af folketingsåret 2012-13 at underskrive og ratificere Europarådets konvention om vold mod kvinder. Konventionen havde siden maj 2011 været åben for ratificering og havde til formål at forebygge vold, beskytte ofrene og sætte en stopper for gerningsmændenes straffrihed.
Med beslutningsforslaget foresloges det, at hastighedsgrænserne for bestemte køretøjer blev ændret, at det igangværende forsøg med differentieret hastighed på udvalgte sikre landevejsstrækninger blev evalueret, og at der blev igangsat brug af automatisk fartkontrol på farlige steder i trafikken med det formål at få sat farten ned på farlige steder i trafikken.
Beslutningsforslaget gik ud på, at der skulle oprettes et særligt dyreværnspoliti. Baggrunden var, at dyreværnssager krævede en speciel ekspertise og viden og adskilte sig fra mere almindeligt politiarbejde på en lang række områder. Derfor var det efter forslagsstillernes opfattelse sund fornuft at samle viden og kompetencer.
Beslutningsforslaget skulle give kommunerne lov til at bruge overskud fra parkeringsafgifter til at gøre den kommunale kollektive trafik billigere, uden at kommunerne blev modregnet i statstilskuddet. Forslaget betød, at kommunerne ikke skulle kunne bruge indtægterne fra parkering til andet end at støtte den kollektive trafik, så billetpriserne blev billigere, og så flere tog bussen i stedet for bilen, hvilket ville være til gavn for miljø og klima.  
Forslaget skulle dels sikre, at dna-profiler fra udlændinge, der tog fast ophold i Danmark, blev optaget i politiets dna-register, dels at alle prøver, der blev optaget i PKU-registeret efter den 1. januar 2014, blev omdannet til dna-profiler i politiets dna-register. 
Beslutningsforslaget opfordrede regeringen til at sikre et uafhængigt tilsyn med adoptionsbureauer i afgiverlande via repræsentanter fra de danske myndigheder eller uafhængige NGO’er i de lande, hvor der kommer mange adopterede børn fra. Formålet var bl.a. at sikre, at de biologiske forældre blev ordentligt behandlet og informeret, og at reglerne om adoption blev overholdt.
Beslutningsforslaget opfordrede regeringen til at udvikle et forbedret tilbud til adoptivforældre om rådgivning og vejledning for fremover at undgå sager, hvor et adoptivbarn må anbringes uden for hjemmet, eller hvor barnet ønsker at forlade familien.
Loven ændrer klagestrukturen på Skatteministeriets område på følgende områder:  I dag kan afgørelser på personskatte-, vurderings- og motorområderne påklages til henholdsvis skatte-, vurderings- og motorankenævnene. Afgørelserne fra disse ankenævn kan herefter påklages til Landsskatteretten. Loven bevarer såvel Landsskatteretten som ankenævnene, men uden klageadgang fra et ankenævn til Landsskatteretten.   Som udgangspunkt vil de sager, som hidtil har kunnet påklages til ankenævnene, skulle behandles af ankenævnene. Principielle sager skal dog behandles af Landsskatteretten. Tilsvarende skal visse sager, som hænger sammen med en sag, som allerede behandles af Landsskatteretten, behandles af denne. Hvis en sag visiteres til et skatte- eller vurderingsankenævn, kan klageren vælge, at sagen i stedet skal behandles af Landsskatteretten. Sager, som hidtil har været behandlet i Landsskatteretten som første klageinstans, vil fortsat skulle behandles af denne. Dette gælder dog ikke for sager, som hidtil har været afgjort af Landsskatterettens sekretariat. Ifølge loven vil der stadig være mulighed for domstolsprøvelse af afgørelserne fra klagemyndighederne.  Læge og eksterne medlemmers deltagelse i afgørelser opretholdes uændret. Der oprettes et fælles sekretariat, der skal betjene såvel Landsskatteretten som ankenævnene, og som skal ligge hos en nyoprettet myndighed, skatteankeforvaltningen. Loven ændrer ikke på kredsinddelingen og antallet af medlemmer i forhold til ankenævnene. Det fremgår dog, at det er tanken at bringe disse forhold i bedre overensstemmelse med den nye klagestruktur og sagstilgangen til ankenævnene ved regulering gennem bekendtgørelse.  Efter loven skal der betales et klagegebyr på 300 kr. i alle klagesager, bortset fra inddrivelses- og aktindsigtssager. Der ændres ikke på adgangen til omkostningsgodtgørelse. Som konsekvens af ændringen af klagestrukturen bliver der dog tale om en mindre udvidelse af området for omkostningsgodtgørelse.  Den nye klagestruktur skal træde i kraft den 1. januar 2014. Loven indeholder desuden nogle ændringer som følge af idriftsættelsen af Et Fælles Inddrivelsessystem (EFI) og rettelse af en fejl i en lovændring fra 2012 på ejendomsvurderingsområdet, som trådte i kraft den 1. juli 2013.
Loven ændrer ikke grundlæggende på ungdomsuddannelsens indhold, men rammerne for uddannelsen justeres med en række præciseringer og ændringer. Kommunerne kan indføre halvårlige/årlige optag i stedet for løbende optag. Kommunerne skal godkende elevers midlertidige pauser, og kommunerne kan afbryde et uddannelsesforløb, hvis den unge ikke møder op til de planlagte aktiviteter. De unge kan klage over afgørelser om midlertidige pauser og om at afbryde uddannelsen.  Visitationsrækkefølgen bliver ændret, så der først foretages en målgruppevurdering af den unge, førend den konkrete uddannelsesplanlægning påbegyndes. Det obligatoriske afklaringsforløb bliver gjort frivilligt. Vejledningsopgavernes organisatoriske placering kommer til at følge lov om vejledning om uddannelse og erhverv m.v. Grænsen på 280 timer årligt for praktik bliver ophævet.
Loven reviderer kolonihaveloven fra 2001. Formålet er at give mulighed for, at midlertidige kolonihaveområder gøres varige, og at give mulighed for at udleje kolonihaver til en pris, der ligger under markedsværdien, for at sikre, at kolonihaver er økonomisk tilgængelige for alle. I den forbindelse etableres offentlige ventelister til alle kolonihaver.
Beslutningsforslaget pålagde regeringen at sørge for at ændre reglerne, så borgmestre og byrådsmedlemmer fremover skulle kunne vie par i hele landet og på vandet, i stedet for som i dag hvor de kun kan vie par i den kommune, hvor de bor. 
Beslutningsforslaget pålagde regeringen at forpligte sig til ikke at stemme på lande, der systematisk krænkede grundlæggende menneskerettigheder, ved afstemninger om medlemskab af FN-organer med menneskerettighedsfunktioner. Det kunne f.eks. være afstemninger om medlemskab i FN's Menneskerettighedsråd, UNESCO og ECOSOC. 
Loven indebærer, at den såkaldte forlængede refleksionsperiode til ofre for menneskehandel udvides fra de nuværende 100 dage, så den kan udgøre op til i alt 120 dage. Endvidere indeholder loven en selvstændig bestemmelse om, at Udlændingestyrelsen kan give midlertidig opholdstilladelse til bl.a. ofre for menneskehandel af efterforsknings- og retsforfølgningsmæssige hensyn.   
Loven indebærer, at det fremover ikke skal tillægges betydning, at en udlænding kun har opholdt sig her i landet i kortere tid, i forbindelse med en afgørelse om inddragelse af en opholdstilladelse meddelt på baggrund af ægteskab eller fast samlivsforhold i de situationer, hvor udlændingen godtgør, at udlændingen har ophævet samlivet som følge af, at udlændingen eller dennes barn har været udsat for vold. Derimod skal det ved afgørelsen indgå med betydelig vægt, om udlændingen har udvist evne og vilje til at lade sig integrere i det danske samfund.   
Loven forlænger eller fornyer overenskomster og aftaler for visse ansatte på det offentlige område, herunder navnlig lærere i folkeskolen, til den 31. marts 2015 og den fredspligt, der er knyttet til overenskomst- eller aftaleforholdet. Loven bestemmer endvidere, at iværksatte arbejdsstandsninger skal ophøre. Forlængelsen eller fornyelsen sker med de ændringer i overenskomster og aftaler, som parterne har opnået enighed om, og med de ændringer og på de vilkår, der fremgår af loven.  Loven består af fire hovedelementer:  - Arbejdstid på undervisningsområdet  - Lønstigninger m.v.  - Forpligtende partssamarbejde om kompetenceudvikling  - Forpligtende partssamarbejde om samarbejde, tillid og arbejdsmiljø.
Forslaget skulle sikre, at det skulle være muligt at gennemføre en sag uden tiltaltes tilstedeværelse, hvis den tiltalte udeblev fra hovedforhandlingen. Dernæst skulle det altid fremgå af indkaldelsen til hovedforhandlingen, at udeblivelse uden lovligt forfald kunne medføre, at tiltalte blev dømt for de forhold, som tiltalen angik. Endelig skulle der ved udmåling af sagsomkostninger tages hensyn til, at tiltalte burde betale omkostningerne forbundet med forudgående ulovlig udeblivelse.
Formålet med beslutningsforslaget var at få regeringen til at ændre reglerne for opkrævning af grundskyld for at bremse den stigende grundskyld og holde boligskatterne i ro.
Loven indeholder følgende elementer fra aftale om en vækstplan indgået af regeringen (Socialdemokratiet, Radikale Venstre og Socialistisk Folkeparti), Venstre, Liberal Alliance og Det Konservative Folkeparti den 24. april 2013: – Nedsættelse af selskabsskattesatsen og satsen i virksomhedsordningen. Satsen på 25 pct. nedsættes gradvis til 24,5 pct. i 2014, 23,5 pct. i 2015 og 22 pct. i 2016 og efterfølgende år. – Fastholdelse af selskabsskattesatsen for kulbrinteskattepligtige på 25 pct. via en tillægsselskabsskat, der neutraliserer den generelle nedsættelse af selskabsskattesatsen. – Forhøjelse af lønsumsafgiften for finansielle virksomheder for at neutralisere nedsættelsen af selskabsskattesatsen. Forhøjelsen modsvarer den lavere selskabsskattebetaling for sektoren under ét. Frem mod 2020 medfører det en yderligere stigning i satsen på 3 procentpoint. – Lempelse af reglerne for forskere og nøglemedarbejdere. Med forslaget fjernes en begrænsning for at anvende den særlige skatteordning, når man efter et ophold i udlandet ønsker at vende tilbage til den danske virksomhed, hvor man tidligere var ansat. – Den særlige rabatordning for kapitalpensioner m.v. forlænges med 1 år til 2014. Dermed gælder de reducerede afgiftssatser for 2013 også i 2014. Rabatten er som hovedregel 2,7 procentpoint.  – Nedsættelse af rentesatsen ved indefrysning af bo- og gaveafgift fra minimum 6 pct. til 3 pct. Der kan efter gældende regler ydes henstand i form af indefrysning af bo- og gaveafgift i indtil 15 år. Med forslaget vil indefrysning fortsat kunne ske i indtil 15 år, men til en lavere rente svarende til diskontoen plus 1 pct., dog minimum 3 pct. – Selvstændige og medarbejdende ægtefæller får mulighed for at fradrage præmiebetalinger til syge- og arbejdsskadeforsikringer som et ligningsmæssigt fradrag i lighed med det, der gælder for selvstændiges indbetalinger til personligt medlemskab af en A-kasse.   Herudover indeholder loven et element om udvidet fradragsret for efterfølgende aktietab i personers exitskat, som medfører, at der i alle tilfælde tages højde for tab, der beror på, at afståelsessummen er lavere end aktiernes værdi på fraflytningstidspunktet. Dette element er ikke en del af aftale om en vækstplan.
Loven indeholder følgende elementer fra aftale om en vækstplan indgået af regeringen (Socialdemokratiet, Radikale Venstre og Socialistisk Folkeparti), Venstre, Liberal Alliance og Det Konservative Folkeparti den 24. april 2013: – Energiafgifterne på brændsler til proces nedbringes til EU's minimumsafgifter fra 2015. – De samlede lempelser vedrørende el til proces fører til, at der alene skal betales EU's minimumsafgift på el til proces fra 2014. – Virksomhedernes betaling af energispareafgiften (CO2-afgift) på elektricitet afskaffes. – Virksomhedernes betaling af eldistributionsbidraget bortfalder. – Den økonomiske belastning for bl.a. shreddervirksomhederne lempes ved at ændre bestemmelserne for, hvordan godtgørelsen opgøres, når der sker fraførsel af deponeret farligt affald. – For at styrke likviditeten for mindre virksomheder udvides definitionen af små virksomheder i momsloven og dermed forhøjes grænsen for, hvornår der kan foretages halvårlig afregning af moms, fra 1 mio. kr. i samlet årlig momspligtig leverance til 5 mio. kr. – For at forbedre likviditeten for små og mellemstore virksomheder forlænges fristen for angivelse og betaling af moms for virksomheder, der afregner moms kvartalsvis. – Ligeledes for at forbedre likviditeten overgår virksomheder, der har en årlig momspligtig omsætning mellem 15 og 50 mio. kr., fra månedlig til kvartalsvis afregning af moms. – Der indføres et yderligere tilskud til industriel kraftvarme.  Loven indeholder desuden et punkt fra delaftalen om »Vækstplan DK« indgået af regeringen, Venstre, Dansk Folkeparti, Liberal Alliance og Det Konservative Folkeparti den 21. april 2013: – Afgiftslempelser på procesenergi fremrykkes, så den fulde lempelse opnås i 2014.
Loven indebærer følgende ændringer: – Sodavandsafgiften afskaffes med halv virkning fra den 1. juli 2013 og med fuld virkning fra 2014, og ølafgiften reduceres med 15 pct. fra den 1. juli 2013. – Den vægtbaserede emballageafgift afskaffes fra den 1. januar 2015. – Momsfradraget for hotelovernatninger øges fra den 1. januar 2014 fra de gældende 50 pct. til 75 pct. – Reparationsgrænsen for totalskadede biler forhøjes midlertidigt fra de nuværende 65 pct. til 75 pct. med virkning i 2014 og 2015.  Loven er en udmøntning af nogle af elementerne fra delaftalen om »Vækstplan DK« indgået af regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Liberal Alliance og Det Konservative Folkeparti den 21. april 2013.
Loven udmønter følgende elementer fra delaftalen om »Vækstplan DK« indgået af regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Liberal Alliance og Det Konservative Folkeparti den 21. april 2013:  Boligjobordningen om fradrag for lønudgifter til hjælp og istandsættelser i hjemmet genindføres med virkning for 2013 og 2014 i uændret form, dog udvides ordningen, så der fra den 22. april 2013 til udgangen af 2014 også kan opnås fradrag vedrørende fritidsboliger, der er omfattet af ejendomsværdiskatteloven. Der kan i alt opnås fradrag på op til 15.000 kr. årligt pr. person for fradragsberettigede ydelser i hjemmet og/eller i en fritidsbolig.  Ordningen om skattekreditter for forsknings- og udviklingsaktiviteter udvides fra 2015, så loftet over den årlige udbetaling af skattekredit til den enkelte virksomhed forhøjes fra skatteværdien af underskud på 5 mio. kr. til skatteværdien af underskud på 25 mio. kr. fra disse aktiviteter. Virksomhederne får dermed forbedret mulighederne for at gennemføre aktiviteter relateret til forskning og udvikling, som understøtter vækst og innovation.
Loven ændrer Havarikommssionens opgaver i forhold til undersøgelsespligt for forskellige typer havarier og hændelser.
Lovforslaget ændrer modellen for betaling af Trafikstyrelsens omkostninger til det løbende tilsyn med den civile luftfart, så udenlandske luftfartsselskaber også vil komme til at bidrage til tilsynet. Lovforslaget ændrer desuden Havarikommssionens opgaver i forhold til undersøgelsespligt for forskellige typer havarier og hændelser. Derudover indføres der beredskabsbestemmelser i luftfartsloven, hvilket dog ikke indebærer indholdsmæssige ændringer i beredskabsarbejdet inden for civil luftfart.
Loven ændrer modellen for betaling af Trafikstyrelsens omkostninger til det løbende tilsyn med den civile luftfart, så udenlandske luftfartsselskaber også vil komme til at bidrage til tilsynet. Derudover indføres der beredskabsbestemmelser i luftfartsloven, hvilket dog ikke indebærer indholdsmæssige ændringer i beredskabsarbejdet inden for civil luftfart.   
Med loven afskaffes kontanthjælpen for unge under 30 år, som ikke har en erhvervskompetencegivende uddannelse, og i stedet indføres uddannelseshjælp som ny ydelse. For disse unge bliver målet, at de skal tage en uddannelse på ordinære vilkår. De vil derfor få et uddannelsespålæg og en indsats, der på kort eller længere sigt bringer dem i stand til at påbegynde og gennemføre en uddannelse.  Med loven opdeles kontanthjælpsmodtagere, herunder unge under 30 år med en erhvervskompetencegivende uddannelse, i jobparate og aktivitetsparate. Ligeledes opdeles uddannelseshjælpsmodtagere i uddannelsesparate og aktivitetsparate. For jobparate kontanthjælpsmodtagere skal der de første 3 måneder være fokus på intensiv jobsøgning. Senest efter 3 måneder skal den enkelte arbejde for sin kontanthjælp, f.eks. i nytteindsats, og have en indsats, der hurtigst muligt bringer vedkommende i job. Uddannelsesparate uddannelseshjælpsmodtagere skal hurtigt i gang med en uddannelse på ordinære vilkår.  Aktivitetsparate modtagere af kontanthjælp og uddannelseshjælp skal med loven have en helhedsorienteret og tværfaglig indsats, som er baseret på en tidlig og grundig afklaring af den enkeltes udfordringer og behov, og som bedst hjælper den enkelte til enten at komme i job eller i uddannelse. Disse personer vil bl.a. blive tilbudt en koordinerende sagsbehandler. Desuden giver lovforslaget bl.a. bedre mentorstøtte til personer, der har behov herfor, og mulighed for uddannelsesvejledning til unge forældre.  Loven skal ses i sammenhæng med det samtidig fremsatte forslag til lov om ændring af lov om aktiv socialpolitik, SU-loven, lov om børnetilskud og forskudsvis udbetaling af børnebidrag samt forskellige andre love (L 224).
Med loven afskaffes kontanthjælpen for unge under 30 år uden uddannelse, og i stedet indføres en ny ydelse, uddannelseshjælp, på niveau med SU. De unge, der ikke umiddelbart kan gå i gang med en uddannelse, vil kunne få et aktivitetstillæg, så de får samme ydelse som i dag. Alle unge uden uddannelse får et uddannelsespålæg og en grundig visitation. Personer, der er fyldt 30 år, og unge under 30 år med uddannelse, vil fortsat få kontanthjælp.  Fremover skal kontanthjælpsmodtagere, der kan arbejde, arbejde for deres ydelse. De første 3 måneder vil der være fokus på intensiv jobsøgning, og senest efter 3 måneder skal den enkelte arbejde for sin kontanthjælp, f.eks. i en nytteindsats. Med reformen tages der samtidig hånd om personer med komplekse problemer. Udsatte uddannelses- og kontanthjælpsmodtagere får ret til en koordinerende sagsbehandler, der skal sikre, at indsatsen hænger sammen på tværs af de kommunale forvaltninger.  Endelig får samlevende par, hvor begge er fyldt 25 år, gensidig forsørgelsespligt, så kontanthjælpssystemet afspejler de moderne samlivsformer og familiemønstre. I dag er der alene forsørgelsespligt mellem gifte.
Formålet med loven er at fremme bedre bredbånd og mobildækning i Danmark og sikre, at borgere og virksomheder ikke mister deres bredbåndsforbindelse fra den ene dag til den anden i tilfælde af konkurs. Erhvervs- og vækstministeren bemyndiges til i bekendtgørelse at fastsætte nærmere regler om 30 dages nøddrift af bredbåndsforbindelser i tilfælde af en bredbåndsudbyders rekonstruktion eller konkurs. Nøddriften finansieres af branchen enten gennem en brancheaftale, en bredbåndsgarantiordning eller i en kombination af de to. Finansieringen sker først, når nøddriften etableres. Ordningen sikrer, at der er 40 mio. kr. til rådighed til finansiering af nøddrift. Heraf kan staten stille garanti for finansiering op til 30 mio. kr., så denne kan tilvejebringes på favorable vilkår. Bredbåndsudbyderne forpligtes til en umiddelbar finansiering af nøddrift, hvis behovet for nøddrift opstår.  Der gives mulighed for, at kommuner, der ejer et elforsyningsselskab, som forsyner landdistrikter og mindre byer i et forsyningsområde, hvor bredbåndshastighederne ligger væsentligt under landsgennemsnittet, kan etablere bredbåndsinfrastruktur gennem et selvstændigt kommunalt ejet kapitalselskab. Der fastsættes klare rammer for kommuners og regioners udlejning af arealer, bygninger m.v. til mobiludbydere og i den forbindelse til at indgå lejeaftaler.  Lovforslaget er en del af aftale om en vækstplan indgået af regeringen (Socialdemokratiet, Radikale Venstre og Socialistisk Folkeparti), Venstre, Liberal Alliance og Det Konservative Folkeparti den 24. april 2013.
Loven fastsætter konkrete niveauer for udgiftslofter for stat, kommuner og regioner for finansårene 2014, 2015, 2016 og 2017. Loven følger af budgetlovens § 21, stk. 1, hvorefter finansministeren senest samtidig med forslaget til finanslov for finansåret 2014 kan fremsætte et forslag til lov om fastsættelse af udgiftslofter for stat, kommuner og regioner for finansårene 2014, 2015, 2016 og 2017. Loven indeholder således en førstegangsfastsættelse af udgiftslofter for finansårene 2014-2017.
Loven giver lejere – eller udlejere på lejernes vegne – mulighed for at kunne nettoafregne deres individuelle forbrug af elektricitet fremstillet på VE-anlæg. Loven omfatter lejere i både almene og private udlejningsejendomme, herunder også erhvervslejere.  Loven er en del af udmøntningen af en politisk aftale af 15. november 2012 mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Enhedslisten og Det Konservative Folkeparti om strategi for solcelleanlæg og øvrige små vedvarende energi-anlæg. Loven skal ses i sammenhæng med lovforslag nr. L 86 og L 199.
Formålet med loven er at skabe mere konkurrencedygtige vilkår for store vandforbrugende virksomheder. Loven ændrer derfor betalingsreglerne for spildevandsafledning ved at indføre en trappemodel for opgørelsen af vandafledningsbidraget. Samtidig bliver virksomhedernes særbidrag for behandling af særlig forurenet spildevand i højere grad omkostningsbaseret.  Med loven indføres en ny betalingsstruktur baseret på en degressiv trappemodel. Det vil sige, at taksten for udledning af en kubikmeter spildevand falder for de virksomheder, der har et meget højt vandforbrug. Dette afspejler, at en stor del af udgifterne til at håndtere og behandle spildevand ikke er afhængig af mængden af udledt spildevand. De store vandforbrugere har derfor indtil nu betalt en overpris for at få behandlet deres spildevand i forhold til små vandforbrugere.  Lovforslaget udmønter en del af aftale om en vækstplan fra april 2013, som regeringen (Socialdemokratiet, Radikale Venstre og Socialistisk Folkeparti) har indgået med Venstre, Liberal Alliance og Det Konservative Folkeparti.
Loven medfører, at Landsbyggefondens investeringsramme til renovering forhøjes ekstraordinært i 2013 med 4.000 mio. kr., således at den i alt udgør 5.958 mio. kr. (2013-priser).  Loven er en udmøntning af aftalen om at forhøje Landsbyggefondens investeringsramme for 2013 til renovering med henblik på at understøtte beskæftigelsen i 2013-2016, som blev indgået som led i »Vækstplan DK« mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Liberal Alliance og Det Konservative Folkeparti den 17. april 2013.
Lov om ændring af SU-loven (L 225) og lov om ændring af universitetsloven m.v. (L 226) var en samlet reform af SU-lovgivningen, der byggede på en politisk aftale mellem regeringspartierne (S, RV og SF) og V, DF, LA og KF af 18. april 2013. De to lovforslag blev behandlet sammen.  De syv partier ønskede at fremme uddannelsen af den kommende arbejdsstyrke og styrke det uddannelsessystem og samtidig forbedre dansk økonomi på sigt, herunder konkurrenceevne og jobskabelse. Man ønskede bl.a., at studerende påbegyndte studierne lidt tidligere (L 225), hvorfor man præmierede SU-betalingerne for studerende, der påbegyndte studierne senest 2 år efter studentereksamen m.v., og man søgte at øge fremdriften på studierne, bl.a. ved at uddele et bonusstipendium til studerende, der bliver hurtigere færdige end normeret (L 226).  Endvidere indlagde man en mindsket automatisk stigningstakt af SU-ydelserne 2014-2021. Man mindskede også  mulighederne for at skifte studier: Fremover kan studerende højst skifte studie fem gange, hvis de fortsat skal oppebære SU. Man vurderede, at ændringerne, når de blev indfaset, ville sikre, at studerende blev færdige med studierne i gennemsnit 4,3 måneder tidligere end hidtil. 
Lov om ændring af SU-loven (L 225) og lov om ændring af universitetsloven m.v. (L 226) var en samlet reform af SU-lovgivningen, der byggede på en politisk aftale mellem regeringspartierne (S, RV og SF) og V, DF, LA og KF af 18. april 2013. De to lovforslag blev behandlet sammen.  De syv partier ønskede at fremme uddannelsen af den kommende arbejdsstyrke og styrke det uddannelsessystem og samtidig forbedre dansk økonomi på sigt, herunder konkurrenceevne og jobskabelse. Man ønskede bl.a., at studerende påbegyndte studierne lidt tidligere (L 225), hvorfor man præmierede SU-betalingerne for studerende, der påbegyndte studierne senest 2 år efter studentereksamen m.v., og man søgte at øge fremdriften på studierne, bl.a. ved at uddele et bonusstipendium til studerende, der bliver hurtigere færdige end normeret (L 226).  Endvidere indlagde man en mindsket automatisk stigningstakt af SU-ydelserne 2014-2021. Man mindskede også  mulighederne for at skifte studier: Fremover kan studerende højst skifte studie fem gange, hvis de fortsat skal oppebære SU. Man vurderede, at ændringerne, når de blev indfaset, ville sikre, at studerende blev færdige med studierne i gennemsnit 4,3 måneder tidligere end hidtil.
Loven indebærer, at en række af de patientrettigheder, som hidtil alene havde fremgået af en overenskomst mellem det offentlige og de alment praktiserende lægers organisation, sikres i lovgivningen. Loven justerer desuden samarbejds- og planlægningssystemet for almen praksis.  Loven åbner op for nye organisationsformer i almen praksis, bl.a. med det formål at sikre lægedækning i alle egne af landet. Således kan læger, der arbejder inden for rammerne af en overenskomst, eje op til seks ydernumre, og regionerne kan på nærmere fastsatte vilkår udbyde driften af klinikker til private aktører eller – såfremt dette ikke løser et lægedækningsproblem i en begrænset periode – selv drive alment medicinske klinikker.  Herudover indebærer loven, at alment praktiserende læger skal stille visse oplysninger om deres virksomhed til rådighed for regionerne. 
Loven indeholder følgende elementer: Uddannelsesordningen forlænges med ½ år. Forlængelsen omfatter  - forsikrede ledige, som har ret til uddannelsesordningen i 1. halvår 2013, og - forsikrede ledige, som opbruger retten til dagpenge i 2. halvår 2013. Personer, der overgår til den særlige uddannelsesordning i 2. halvår 2013, og som under ordningen får midlertidigt ordinært arbejde, har ret til at genindtræde i ordningen inden for 12 måneder efter dagpengerettens udløb eller efter udløbet af den første periode med særlig uddannelsesydelse.  Loven indebærer endvidere,  - at den eksisterende ret og pligt til uddannelse i uddannelsesordningen suppleres med en mulighed for, at ledige kan komme i virksomhedsrettede forløb (løntilskud og virksomhedspraktik), og  - at uddannelsesordningen i øvrigt forbliver uændret.  Udgifterne til forlængelse af uddannelsesordningen finansieres delvis således: - Ordningen med 6 ugers selvvalgt uddannelse målrettes ledige med 4 måneders forudgående ledighed. Hvis en person har påbegyndt et uddannelsesforløb i sin opsigelsesperiode fra et arbejde og uddannelsen strækker sig ind i personens ledighedsperiode, kan personen dog fortsætte med uddannelsen som selvvalgt uddannelse i op til 6 uger fra første dag i dagpengeperioden.  - Statens indtægt forøges med 40 mio. kr. af uhævede feriepenge samt af afkastet fra Arbejdsmarkedets Feriefonds kapital.   Loven er led i udmøntningen af dele af aftale om midlertidig arbejdsmarkedsydelse indgået mellem regeringen (Socialdemokratiet, Radikale Venstre og Socialistisk Folkeparti) og Enhedslisten i maj 2013 om forlængelse af den særlige uddannelsesordning og en ny, midlertidig arbejdsmarkedsydelse.
Med folketingsbeslutningen godkendes statsregnskabet for finansåret 2011.
Lovforslag nr. L 183 blev opdelt i to lovforslag ved 2. behandling.   Formålet med denne lov er at skabe grundlag for, at busser kan køre med op til 100 km/t på motorvej (mod 80 km/t i dag), hvis bussen opfylder en række betingelser for indretning og sikkerhed m.v. (såkaldte Tempo 100-busser).   Loven træder i kraft den 1. juli 2013. 
Lovforslag nr. L 183 blev opdelt i to lovforslag ved 2. behandling.   Formålet med denne lov er at ligestille civile prøvesagkyndige i politiet med ledende køredommere i forsvaret, når det gælder muligheden for at få en kørelærergodkendelse fornyet.  Loven træder i kraft den 1. juli 2013. 
Lovforslag nr. L 128 blev opdelt i to lovforslag ved 2. behandling.  Med denne lov hæves gebyrerne for at udstede kørekort som følge af Europa-Parlamentets og Rådets direktiv 2006/126/EF af 20. december 2006 om kørekort (tredje kørekortdirektiv). Ved samme lejlighed gennemføres en samlet styrkelse af sikkerhedsniveauet i danske kørekort.  Loven træder i kraft dagen efter bekendtgørelsen i Lovtidende, dog fastsætter justitsministeren tidspunktet for ikrafttrædelsen af lovens § 1, nr. 5.
Lovforslag nr. L 128 blev opdelt i to lovforslag ved 2. behandling.  Med denne lov indføres der et differentieret sanktionssystem for overtrædelser af reglerne om kontrolapparatet. Det indebærer, at der i højere grad end i dag skal tages hensyn til overtrædelsens grovhed ved fastsættelsen af bøder for at overtræde bestemmelser om brugen af kontrolapparatet, diagramark og fartskriverkort.  Herudover lempes frakendelsessystemet for overtrædelser af reglerne om kontrolapparatet, så der fremover som udgangspunkt ikke udmåles en ubetinget, men kun en betinget førerretsfrakendelse i tilfælde, hvor der alene foreligger overtrædelser af reglerne om kontrolapparatet til samtidig pådømmelse.  Loven træder i kraft den 1. september 2013.
Det overordnede formål med loven er at forbedre sejladssikkerheden i arktisk farvand og styrke søfarendes retsstilling ved sørøveri. Forslaget sikrer desuden skadelidte bedre ved skade forårsaget ved søtransport af farlige stoffer og gør det mere attraktivt at drive rederivirksomhed i Danmark. Loven følger op på regeringens »Vækstplan for Det Blå Danmark« fra december 2012. Forslaget skal dermed bidrage til at skabe vækst og øget beskæftigelse på det maritime område. Det sker bl.a. ved at forbedre sejladssikkerheden i arktisk farvand, styrke søfarendes retsstilling ved sørøveriog gennemføre konventionen om aftaler for international transport af gods helt eller delvis til søs (Rotterdamreglerne).   Loven gennemfører ændringsprotokollen til konventionen om ansvar for forureningsskade opstået i forbindelse med søtransport af farlige og forurenende stoffer (HNS-konventionen). Desuden nedlægges Dykkerrådet som led i regeringens sanering af råd og nævn.  Sejladssikkerheden ved Grønland og søfarendes retssikkerhed i piratfarvand forbedres. Desuden etableres der grundlag for dansk ratifikation af to centrale internationale konventioner om søtransport, hvilket vil underbygge og udvikle Danmarks betydelige rolle i den internationale søfart.
Med loven forbedres rammevilkårene for søfartserhvervet via mere moderne skibsregistreringsregler. 
Loven harmoniserer klageadgangen på det gymnasiale uddannelsesområde med andre uddannelsesområder. Klageadgangen bliver begrænset til retlige spørgsmål.  Loven var en del af lovforslag nr. L 171, som blev opdelt i to lovforslag (L 171 A og L 171 B) ved 2. behandling. 
Loven indebærer bl.a. en sidestilling af matematik med de naturvidenskabelige fag i forhold til kravet om, at mindst et af disse fag i stx-uddannelsen skal vælges på B-niveau. Det skal ses i sammenhæng med, at matematik på B-niveau i dag er et specifikt adgangskrav på mange af de videregående uddannelser.   Loven var en del af lovforslag nr. L 171, som blev opdelt i to lovforslag (L 171A og L 171B) ved 2. behandling. 
Beslutningsforslaget, som blev fremsat i en betænkning fra Udvalget for Forretningsordenen med støtte fra udvalget med undtagelse af Liberal Alliances og Det Konservative Folkepartis medlemmer, indeholdt en række forslag til ændringer af Folketingets forretningsorden. Udvalgets flertal foreslog for det første indført en ny spørgetime alene med spørgsmål fra partiledere uden for regeringen til statsministeren til erstatning for den hidtidige spørgetime. Herudover foreslog flertallet indført mulighed for, at et beslutningsforslag straks efter anmeldelsen kan henvises til et stående udvalg, så 1. behandling i Folketingssalen udelades. Endvidere foreslog flertallet indført en skæringsdato for, hvornår beslutningsforslag bør være fremsat, for at forslaget kan forventes behandlet i det pågældende folketingsår. Ydermere foreslog flertallet en ændring af taletiderne under korte bemærkninger og i spørgetiden. Endelig foreslog flertallet den indledende mundtlige gengivelse af spørgsmål i spørgetimen genindført og indsat en præcisering af taletidsreglerne, når redegørelser og forespørgsler behandles under ét.
Lovforslag nr. L 208 blev opdelt i to lovforslag ved 2. behandling.   Formålet med lovforslaget var at foretage de ændringer af lov om sikkerhed ved bestemte idrætsbegivenheder, der er nødvendige for at gennemføre initiativer i den fælles handlingsplan »Gode fodboldoplevelser for alle«, der har til formål at forstærke indsatsen mod uroligheder i forbindelse med fodboldkampe. Handlingsplanen blev fremlagt af Divisionsforeningen, Dansk Boldspil-Union (DBU), Danske Fodbold Fanklubber, Rigspolitiet og Justitsministeriet den 12. december 2012.  Med denne lov foretages navnlig ændringer af den eksisterende karantæneordning, herunder lettelse i adgangen til at meddele karantæne i visse tilfælde, hjemmel til at optage fotos i alle tilfælde, hvor der meddeles karantæne, skærpet kurs over for personer, der er meddelt en generel karantæne, udvidelse af karantænezonen i forhold til udebanefans og mulighed for at forlænge meddelte karantæner.  Derudover bemyndiges justitsministeren til at fastsætte regler om, at autoriserede kontrollører kan behandle og udveksle oplysninger om, hvilke personer der er meddelt private karantæner (klubkarantæner). Endelig får politiet mulighed for at meddele påbud om den sikkerhedsmæssige afvikling af bestemte idrætsbegivenheder, hvis der foreligger en særlig risiko for uroligheder.   Loven træder i kraft den 1. juli 2013. 
Lovforslag nr. L 208 blev opdelt i to lovforslag ved 2. behandling.   Formålet med lovforslaget var at foretage de ændringer af lov om sikkerhed ved bestemte idrætsbegivenheder, der er nødvendige for at gennemføre initiativer i den fælles handlingsplan »Gode fodboldoplevelser for alle«, der har til formål at forstærke indsatsen mod uroligheder i forbindelse med fodboldkampe. Handlingsplanen blev fremlagt af Divisionsforeningen, Dansk Boldspil-Union (DBU), Danske Fodbold Fanklubber, Rigspolitiet og Justitsministeriet den 12. december 2012.  Med denne lov får politiet mulighed for at meddele påbud om, at afviklingstidspunktet for bestemte idrætsbegivenheder flyttes, hvis det er nødvendigt for at beskytte væsentlige samfundsmæssige interesser, herunder enkeltpersoners sikkerhed.   Loven træder i kraft den 1. juli 2013. 
Loven indebærer, at forsvarsministeren bemyndiges til at fastsætte regler for forsvarets uddannelser. Der åbnes hermed mulighed for, at andre end ansatte på Forsvarsministeriets område kan optages på forsvarets uddannelser, og det baner vejen for en gradvis akkreditering af uddannelserne. Hensigten med dette er at fremme fleksibiliteten og integrationen mellem forsvarets uddannelser og det øvrige uddannelsessystem.
Loven indebærer, at bestemmelserne i forsvarsloven, som omhandler Forsvarskommandoen, chefen for Forsvarsstaben, Forsvarsstaben samt forsvarschefens kommando med ansvar over for forsvarsministeren, ophæves. Baggrunden for dette er et ønske fra regeringens side om, at forsvarsministeren administrativt skal kunne fastlægge den nærmere organisering af ledelsen af forsvaret i videre omfang, end det var tilfældet med den tidligere gældende lovgivning.
Forslaget indebar, at regeringen skulle føre asyl- og familiesammenføringspolitikken tilbage til det niveau, politikken havde før folketingsvalget den 15. september 2011. Regeringen skulle derfor hurtigst muligt fremsætte lovforslag herom og foretage de nødvendige administrative ændringer.
Finanslovsforslaget fastlægger forslag til størrelsen og fordelingen af de samlede statslige udgifter og indtægter for finansåret 2014. Loven indeholder endvidere overslag over statens udgifter for de efterfølgende 3 år.
Med beslutningsforslaget opfordrede forslagsstillerne finansministeren til at trække aktstykke 125 af 14. juni 2013 tilbage fra Finansudvalget og erstatte det med et nyt aktstykke, der skulle give kommunerne og regionerne bedre økonomiske rammer.
Formålet med loven er at give mulighed for, at kommuner, der ejer et elforsyningsselskab, som forsyner landdistrikter og mindre byer i et forsyningsområde, hvor bredbåndshastighederne ligger væsentligt under landsgennemsnittet, kan etablere bredbåndsinfrastruktur gennem et selvstændigt kommunalt ejet kapitalselskab. Der fastsættes klare rammer for kommuners og regioners udlejning af arealer, bygninger m.v. til mobiludbydere og i den forbindelse til at indgå lejeaftaler.  Loven er en del af aftale om en vækstplan indgået af regeringen (Socialdemokratiet, Radikale Venstre og Socialistisk Folkeparti), Venstre, Liberal Alliance og Det Konservative Folkeparti den 24. april 2013.
Formålet med loven er at fremme bedre bredbånd og mobildækning i Danmark og sikre, at borgere og virksomheder ikke mister deres bredbåndsforbindelse fra den ene dag til den anden i tilfælde af konkurs. Erhvervs- og vækstministeren bemyndiges til i bekendtgørelse at fastsætte nærmere regler om 30 dages nøddrift af bredbåndsforbindelser i tilfælde af en bredbåndsudbyders rekonstruktion eller konkurs. Nøddriften finansieres af branchen enten gennem en brancheaftale, en bredbåndsgarantiordning eller i en kombination af de to. Finansieringen sker først, når nøddriften etableres. Ordningen sikrer, at der er 40 mio. kr. til rådighed til finansiering af nøddrift. Heraf kan staten stille garanti for finansiering op til 30 mio. kr., så denne kan tilvejebringes på favorable vilkår. Bredbåndsudbyderne forpligtes til en umiddelbar finansiering af nøddrift, hvis behovet for nøddrift opstår.  Loven er en del af aftale om en vækstplan indgået af regeringen (Socialdemokratiet, Radikale Venstre og Socialistisk Folkeparti), Venstre, Liberal Alliance og Det Konservative Folkeparti den 24. april 2013.
Finansloven fastlægger størrelsen og fordelingen af de samlede statslige udgifter og indtægter for finansåret 2014. Loven indeholder endvidere overslag over statens udgifter for de efterfølgende 3 år. I forbindelse med 3. behandling af forslaget blev der vedtaget en lang række ændringsforslag stillet af Finansministeren. 
Beslutningsforslaget opfordrede regeringen til at foretage en evaluering af, i hvilken udstrækning intentionerne med DPU's fusion med Aarhus Universitet var indfriet. Herunder skulle indgå en bredere vurdering af universiteternes samlede varetagelse af pædagogisk og didaktisk forskning og videreuddannelse inden for grundskolens fag med henblik på at forberede en styrkelse af den skole- og uddannelsesrelevante forskning og dermed også at sikre et systematisk løft af lærernes kompetencer i grundskolens fag.
Formålet med loven er en ændring af Rådets direktiv 93/109/EF af 6. december 1993 om fastsættelse af de nærmere regler for valgret og valgbarhed ved valg til Europa-Parlamentet for unionsborgere, der har bopæl i en medlemsstat, hvor de ikke er statsborgere.
Lovens hovedformål er at udmønte de anbefalinger og forslag til ændring af lov om kommunernes styrelse, regionsloven og lov om kommunale og regionale valg, som det lovforberedende udvalg bag betænkning nr. 1538 om afsættelse af borgmesteren og forberedelse af byrådsmøder (juni 2013) er fremkommet med. Udvalget blev nedsat til opfølgning på Farum-kommissionens anbefalinger på Økonomi- og Indenrigsministeriets område.
Med loven indføjes en forpligtelse for kommunalbestyrelsen til at tilbyde borgere over 18 år en handleplan i tilfælde, hvor borgeren risikerer eller er udsat for en alvorlig æresrelateret konflikt. I forbindelse med denne rådgivning skal kommunalbestyrelsen være opmærksom på, om borgeren har behov for anden hjælp efter serviceloven eller anden lovgivning.  Loven gennemfører den politiske aftale mellem regeringen og satspuljepartierne fra 2012 om at afsætte 24 mio. kr. over 4 år til at udarbejde en national strategi mod æresrelaterede konflikter.
Loven skaber hjemmel for kommunalbestyrelsen til at give unge med betydelig og varigt nedsat funktionsevne mulighed for at opretholde deres anbringelse i en plejefamilie indtil deres 23. år.  Formålet er at imødekomme den unges behov for støtte og omsorg i plejefamiliens trygge rammer og forberede den unge til en ny boform og derigennem bidrage til en god overgang til voksentilværelsen. Det er en betingelse, at hjælpen må anses for at være af væsentlig betydning for den unges behov for støtte, og at den unge eller dennes værge samtykker. Tilbuddet skal ophøre, når det ikke længere opfylder dets formål under hensyn til den unges behov for støtte, dog senest når den unge fylder 23 år.  Loven betyder også, at den kommune, der har pligt til at handle i forhold til et barn eller en ung, som er anbragt i en plejefamilie, skal sikre efteruddannelse og supervision til plejefamilien. Loven retter  dermed en fejl i forhold til børn og unge, der var anbragt før den 1. juli 2003, og hvor forældrene efterfølgende var flyttet til en anden kommune.  Loven trådte i kraft den 1. januar 2014.  
Formålet med loven er at forbedre retsstillingen for de såkaldt juridisk faderløse børn i Grønland ved at give dem mulighed for at rejse sag om, hvem der er deres far. Baggrunden for loven er, at det indtil 1963 ikke var muligt at dømme en mand som far til et barn, når barnet var født uden for ægteskab i Grønland.  Ved at give de juridisk faderløse børn mulighed for at rejse sag om, hvem der er deres far, vil faderskab til disse børn få samme retsvirkninger som almindeligt faderskab, herunder at barnet får arveret efter sin far. Faderskabet vil dog ikke medføre krav på genoptagelse af afsluttede dødsboer.  Loven sikrer, at retsstillingen for juridisk faderløse børn er i overensstemmelse med Den Europæiske Menneskerettighedskonvention. Lovforslaget blev fremsat efter ønske fra Grønlands Selvstyre.
Med loven bliver det muligt for danske virksomheder at aflægge årsrapport alene på engelsk. Formålet er at lette de administrative byrder for virksomhederne i forbindelse med deres regnskabsaflæggelse. Lovændringen er en opfølgning på anbefalinger fra Virksomhedsforum. Loven medfører endvidere en udvidelse af virksomhedernes mulighed for at anvende internationalt anerkendte rapporteringsformer og standarder.   Det fremsatte lovforslag indeholdt endvidere forslag til præciseringer af reglerne om den kønsmæssige sammensætning af virksomhedsledelser. Under Folketingets behandling af lovforslaget stillede erhvervs- og vækstministeren ændringsforslag om, at dette element udgik af lovforslaget.  Lovændringerne trådte som udgangspunkt i kraft den 1. januar 2014.  
Lovens formål er at tilvejebringe grundlaget for Danmarks ratifikation af den mellemstatstlige aftale om en fælles patentdomstol. Det overordnede formål med den europæiske patentreform er at gøre det enklere og billigere at opnå og håndhæve patenter bredt i Europa. En dansk ratifikation af aftalen om en fælles patentdomstol indebærer, at den fælles patentdomstol som udgangspunkt får enekompetence til at træffe afgørelser i langt de fleste typer sager om europæiske patenter og enhedspatenter.   
Loven indfører en ny fælles autorisationsordning på el-, vvs- og kloakinstallationsområdet og afskaffer samtidig den personlige autorisation og det personlige strafansvar på el-autorisationsområdet. Endvidere bliver egenkontrolsystemet på området fælles for alle virksomheder, der har autorisation på de tre områder.   Loven indfører tillige – som alternativ til den fulde autorisation – delautorisationer inden for en afgrænset del af el- og vvs-autorisationsområdet. Endelig bliver lovgivningskravene om, hvilke faglige kvalifikationer medarbejdere i autoriserede vvs-installatørvirksomheder skal opfylde, fjernet for at sikre et bredere rekrutteringsgrundlag.  Loven er en del af regeringens konkurrencepolitiske udspil og har bl.a. til formål at skabe en mere moderne og fremtidssikret autorisationsordning med mindre detailregulering af virksomhederne og større konkurrence.  Loven trådte i kraft den 2. juni 2014.
Loven bemyndiger justitsministeren til - efter forhandling med undervisningsministeren - at etablere en statsborgerskabsprøve, som erstatter den tidligere gældende indfødsretsprøve. Loven skaber således en lovgivningsmæssig ramme for udmøntningen af den aftale om indfødsret, som blev indgået den 23. maj 2013 mellem partierne Socialdemokraterne, Socialistisk Folkeparti, Radikale Venstre og Enhedslisten.  I den pågældende indfødsretsaftale står der, at det bl.a. er en betingelse for optagelse på et lovforslag om indfødsrets meddelelse, at en ansøger dokumenterer at have bestået en statsborgerskabsprøve, der vægter aspekter af det hverdagsliv og det aktive politiske liv, som møder borgerne i et moderne samfund.  
Lovens hensigt er at forenkle administrationen i kommunerne inden for tre love på miljøområdet. Det drejer sig om ændring af reglerne for klassifikation af vandløb, bebyggelse inden for skovlinjen og fortidsmindelinjen, VVM-processen og hospitalsbebyggelse nær akuthelikopteres landingspladser. Med loven implementeres en del af regeringens aftale med Kommunernes Landsforening om kommunernes økonomi med det formål at finde administrative lettelser for kommunerne for 11 mio. kr.
Ved 2. behandlingen blev lovforslaget delt i to lovforslag (L 11 A og L 11 B). Der henvises til omtalen under disse forslag.
Regeringen ønsker med loven at sikre balance mellem udgifterne til skrotningsgodtgørelser og indtægter fra det miljøbidrag, der finansierer ordningen. For at sikre at ordningen er statsfinansiel neutral, vurderer ministeren, at det er nødvendigt både at hæve miljøbidraget og at nedsætte skrotningsgodtgørelsen.  Miljøbidraget, som betales årligt af bilejerne sammen med den lovpligtige ansvarsforsikring, bliver hævet fra 60 kr. til 101 kr. Skrotningsgodtgørelsen er sænket fra 1.750 kr. til 1.500 kr., hvilket regeringen vurderer fortsat er tilstrækkeligt incitament til at aflevere bilen hos en godkendt ophugger.
Loven indeholder bestemmelser vedrørende akkrediteringer meddelt til udenlandske virksomheder og afskæring af klageadgangen i sager om akkreditering eller forhåndsgodkendelse.   Loven medfører desuden, at de danske diplomatiske og konsulære repræsentationer får kompetence til at meddele afslag i sager, der kan oplyses tilstrækkeligt på stedet, og at Udlændingestyrelsen skal være klageinstans i de sager, hvor repræsentationerne meddeler afslag i første instans.   Herudover indebærer loven mindre justeringer af karensreglerne, således at reglerne ikke skal anvendes i tilfælde, hvor det vil udgøre en åbenbart uforholdsmæssig reaktion.   Desuden indebærer loven en række ændringer i udlændingeloven, som er nødvendige for at gennemføre Europa-Parlamentets og Rådets forordning (EU) nr. 610/2013 om ændring af bl.a. Schengengrænsekodeksen.   Loven gennemfører en række initiativer på visumområdet i overensstemmelse med anbefalingerne fra en arbejdsgruppe nedsat af regeringen, som har undersøgt mulighederne for at styrke danske virksomheders forretningsmuligheder over for udenlandske samarbejdspartnere og styrke det danske turisterhverv gennem en revision af visumreglerne.
Loven gennemfører de nødvendige lovændringer som følge af Danmarks gennemførelse af Europaparlamentets og Rådets forordning (EU) nr. 604/2013 af 26. juni 2013 om fastsættelse af kriterier og procedurer til at afgøre, hvilken medlemsstat der er ansvarlig for behandlingen af en ansøgning om international beskyttelse, som er indgivet af en tredjelandsstatsborger eller en statsløs i en af medlemsstaterne. Forordningen erstatter Rådets forordning (EF) nr. 343/2003 af 18. februar 2003, der blev gennemført ved lov nr. 323 af 18. maj 2005 om ændring af udlændingeloven.   Loven indebærer bl.a., at der indføres frister for udstrækningen af frihedsberøvelser med henblik på overførsel til en anden medlemsstat, at kompetencen til at behandle klager over afgørelser om overførsel til en anden medlemsstat tillægges Flygtningenævnet, at sådanne klager skal indgives inden for en nærmere fastsat frist, og at klager tillægges opsættende virkning.
Loven har til formål at implementere dele af Europa-Parlamentets og Rådets direktiv 2011/24/EU af 9. marts 2011 om patientrettigheder i forbindelse med grænseoverskridende sundhedsydelser. Direktivet regulerer patienters adgang til behandling i andre EU-lande baseret på reglerne om fri bevægelighed for tjenesteydelser.
Med loven foretages de ændringer i straffeloven, der er nødvendige for at sikre en forhøjet strafferamme for grov dopingkriminalitet, herunder særligt bagmandsvirksomhed.  Der indsættes en bestemmelse i straffeloven med en forhøjet strafferamme på fængsel indtil 6 år for dopingkriminalitet i tilfælde, hvor der foreligger særligt skærpende omstændigheder. Bestemmelsen skal finde anvendelse ved overdragelse af dopingmidler til et større antal personer, ved overdragelse af dopingmidler mod betydeligt vederlag eller ved overdragelse af dopingmidler under andre særligt skærpende omstændigheder (f.eks. særligt farligt stof).  Loven træder i kraft den 1. januar 2014.
Formålet med loven er bl.a., at al skriftlig kommunikation mellem virksomheder, borgere og Fødevareministeriet skal foregå digitalt. Loven betyder, at der i en række love vil blive etableret en generel hjemmel til obligatorisk digital kommunikation. Bemyndigelserne vil først blive udmøntet, når de tekniske løsninger er på plads, og når borgere og virksomheder er parate. Derudover skabes der ensartethed i Fødevareministeriets lovgivning vedrørende klageadgang, således at det på de områder, der i 2011 blev overført fra Justitsministeriet til Fødevareministeriet, også bliver muligt at regulere spørgsmål om klagemyndighed, klagefrister m.v. Endelig præciseres det i loven, at der kan stilles formkrav til indsendelse af klager. 
Loven indebærer, at borgeres og virksomheders klagefrister til Pressenævnet forlænges fra 4 til 12 uger. Samtidig forlænges perioden for pligtmæssig opbevaring af udsendelser fra 3 til 6 måneder. Endelig indføres en udtrykkelig regel om, at opbevaringspligten består, så længe en sag behandles ved Pressenævnet eller domstolene.  Bestemmelsen om forlængelsen af klagefristerne bygger på opfordringen til justitsministeren fremsat i Retsudvalgets og Kulturudvalgets fælles beretning om medieansvar afgivet den 21. februar 2013.  Loven træder i kraft den 1. januar 2014.
Efter de gældende regler i lov om arbejdsløshedsforsikring m.v. skal der ved beregning af skattefri efterlønspræmie ske forholdsmæssig deling af de løntimer, som er indberettet til indkomstregisteret, i begyndelsen og slutningen af optjeningsperioden for den skattefri præmie. Dette har været gældende siden den 1. maj 2011. Som en utilsigtet konsekvens af den forholdsmæssige deling af løntimerne har det vist sig, at personer med fødselsdag i februar, som når folkepensionsalderen i et skudår, ikke får ret til fuld skattefri efterlønspræmie, uanset at de har arbejdet på fuld tid i hele den periode, hvor der kan optjenes skattefri præmie.  For at rette op på dette fastsættes det ved loven, at personer, der har arbejdet fuld overenskomstmæssig tid i hele den 3-årige optjeningsperiode for skattefri præmie, kan medregne 5.772 løntimer til optjening af skattefri præmie og således få ret til fuld skattefri præmie (12 præmieportioner). Det fastsættes også, at personer, som nåede folkepensionsalderen i februar 2012, og som kun har fået udbetalt 11 præmieportioner, selv om de har været fuldtidsbeskæftiget i hele den 3-årige optjeningsperiode for skattefri præmie, får genoptaget behandlingen af deres ansøgning om skattefri præmie og får efterbetalt den 12. skattefrie præmieportion.  
Med loven indføres en særlig ordning for forældelse af udestående selskabsindskud. Ændringen indebærer, at begyndelsestidspunktet for forældelsesfristen i forhold til krav på indbetaling af udestående selskabsindskud tidligst regnes fra det tidspunkt, hvor selskabet beslutter at indkalde indskuddet. Forældelsesfristen kan dog højst udskydes i op til 10 år regnet fra forfaldstidspunktet (dvs. i praksis fra selskabets stiftelse eller en efterfølgende kapitalforhøjelse), så længe der ikke er truffet beslutning om at indkalde det udestående selskabsindskud, således at kravene ikke kan løbe i det uendelige.  Loven træder i kraft den 1. januar 2014.
Lovens formål er at bringe dansk ret i overensstemmelse med EU-forordning nr. 98/2013 af 15. januar 2013 om markedsføring og brug af udgangsstoffer til eksplosivstoffer, det vil sige stoffer, der kan anvendes til at fremstille eksplosivstoffer. Forordningen indeholder regler, der begrænser almindelige borgeres adgang til udgangsstoffer til eksplosivstoffer.  Loven indebærer bl.a., at der i våbenloven indføres hjemmel til at straffe overtrædelser af forordningen, således at overtrædelser som udgangspunkt skal straffes med bøde. Loven har endvidere til formål at bringe dansk ret i overensstemmelse med FN’s traktat om våbenhandel (Arms Trade Treaty) af 2. april 2013. Traktaten indeholder regler om kontrol med international handel med visse typer af konventionelle våben samt ammunition og dele hertil.  Loven træder i kraft den 1. februar 2014. Dog træder de bestemmelser, som vedrører forordningen om markedsføring og brug af udgangsstoffer til eksplosivstoffer, først i kraft den 2. september 2014, fra hvilken dato forordningen finder anvendelse. 
Loven indeholder bl.a. følgende elementer: - Ny midlertidig arbejdsmarkedsydelse til et fuldtidsforsikret medlem af en arbejdsløshedskasse, hvis pågældende opbruger retten til dagpenge fra den 6. januar 2014 til og med den 3. juli 2016 eller opbruger retten til uddannelse og særlig uddannelsesydelse efter lov om uddannelsesordning for ledige, som har opbrugt deres dagpengeret, fra den 30. december 2013 til og med den 5. januar 2015. - Den midlertidige arbejdsmarkedsydelse udgør 60 pct. af højeste dagpengeniveau for ikkeforsørgere og 80 pct. af højeste dagpengeniveau for forsørgere. Arbejdsmarkedsydelsen er ikke afhængig af ægtefælleindkomst og familieformue. - En aktiv indsats til modtagere af midlertidig arbejdsmarkedsydelse. Modtagerne har ret og pligt til en aktiv indsats i form af virksomhedsrettede tilbud senest efter 4 uger på midlertidig arbejdsmarkedsydelse. - Sikring af ret til syge- og barseldagpenge for modtagere af midlertidig arbejdsmarkedsydelse.  - Justering af danskuddannelse for voksne udlændinge. - Udskydelse af tilbud om seniorjob og udskydelse af overgang til efterløn.   Lovforslaget var led i udmøntningen af »Aftale om midlertidig arbejdsmarkedsydelse«, som blev indgået mellem regeringen (Socialdemokraterne, Radikale Venstre og Socialistisk Folkeparti) og Enhedslisten i maj 2013. 
Med loven gennemføres en generel regulering i forvaltningsloven af spørgsmålet om underskriftskrav, det vil sige, i hvilket omfang der skal anvendes personlig underskrift i udgående dokumenter fra forvaltningsmyndigheder til borgere, virksomheder m.v. i afgørelsessager.  Herudover foretages en ændring af lov om Politiets Efterretningstjeneste (PET), som indebærer, at lov om offentlighed i forvaltningen med undtagelse af § 8 (om egenacces) skal finde anvendelse for PET’s sager om administrative forhold.  Endelig foretages enkelte konsekvensændringer i lov om Politiets Efterretningstjeneste (PET) og lov om Forsvarets Efterretningstjeneste (FE) som følge af den offentlighedslov, der blev vedtaget i juni 2013, og den nye regulering af forvaltningsmyndigheders notatpligt, der er fastsat i denne lov.  Loven træder i kraft dagen efter bekendtgørelsen i Lovtidende, dog træder lovens §§ 2 og 3 i kraft den 1. januar 2014.
L 17 ophæver lov om uddannelse til professionsbachelor som pædagog, og fremover vil pædagoguddannelsen blive reguleret ved bekendtgørelser udstedt i henhold til lov om erhvervsakademiuddannelser og professionsbacheloruddannelser. I en stemmeaftale mellem regeringen og de øvrige partier gennemførtes samtidig en styrkelse af pædagoguddannelsen, der fremover får tre specialiseringer: dagtilbudspædagogik, skole- og fritidspædagogik samt social- og specialpædagogik.
Loven giver kulturministeren bemyndigelse til at fastsætte regler for kommunale tilskud, lån og garanti til biografvirksomhed. Efter loven skal der kunne ydes støtte til kunstbiografer og til andre biografer i henhold til EU's gældende de minimis-forordning.  Baggrunden for loven er, at en række større danske biografer har klaget til Kommissionen over filmlovens § 18, som giver kommunerne hjemmel til at yde støtte til biografvirksomhed.
Loven indebærer en ændring af den danske mediestøtte. Den nuværende distributionsstøtte til dagblade og dagbladslignende publikationer erstattes af produktionsstøtte til trykte og skrevne internetbaserede nyhedsmedier. Der vil kunne ydes ekstra støtte til små landsdækkende dagblade og fritstående internetmedier.  Det nuværende Dagbladsnævn erstattes af en innovationspulje, hvorfra der kan ydes projektstøtte til etablering og udvikling af trykte og skrevne internetbaserede nyhedsmedier. Der kan desuden ydes saneringsstøtte til nyhedsmedier i akutte økonomiske vanskeligheder. Derudover nedsættes et medienævn, som yder tilskud efter loven.  Den nye ordning implementeres over en 3-årig overgangsperiode, og der etableres en overgangsordning for blade, der vil opnå mindre støtte i den nye ordning. 
Med loven udbygges Fynske Motorvej syd om Odense fra fire til seks spor med de fornødne tilslutninger til det eksisterende vejnet.  Loven er et led i udmøntningen af aftale af 21. marts 2013 mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Liberal Alliance og Det Konservative Folkeparti om en ny storstrømsbro, Holstebromotorvejen m.v.
Loven udskiller reguleringen af folkehøjskoler fra reguleringen af efterskoler, husholdningsskoler og håndarbejdsskoler, så højskoleområdet reguleres selvstændigt. I vidt omfang er loven en videreførelse af den gældende lovgivning.  Det foreslås, at folkehøjskoler i begrænset omfang kan anvende egne midler til folkeoplysningsvirksomhed i Danmark, og at de kan leje bygninger og arealer i op til 10 år. Som hovedregel fastholdes den eksisterende bestemmelse om, at halvdelen af den enkelte elevs undervisning skal være af bred almen karakter, men det foreslås, at kravet lempes for elever med særlig mange undervisningstimer. Herudover foreslås forskellige administrative ændringer af taxametersystemet.  
Som følge af loven anlægges en motorvej på strækningen fra Snejbjerg til Holstebro Nord og en tosporet landevej i forlængelse af Nordre Ringvej i Holstebro fra Mozartvej til Vilhelmsborgvej, som klassificeres som kommunevej.  Loven er et led i udmøntningen af aftale af 25. april 2013 mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Liberal Alliance og Det Konservative Folkeparti om linjeføring for Holstebromotorvejen.
Liberal Alliance foreslog, at regeringen pålagdes at undersøge de offentlige ejendomsvurderingers rigtighed til bunds og at sikre, at de borgere, der siden 2003 havde betalt for meget i ejendomsskat på baggrund af fejlagtige ejendomsvurderinger, automatisk fik tilbagebetalt deres penge.  
Loven indebærer, at kulturministeren kan bestemme, at der kan gennemføres visitation af personer på visse statslige og statsanerkendte kulturarvsinstitutioner med publikumsadgang til samlingerne.  Loven skal ses som en opfølgning på tyverisagen i Statens Arkiver, hvor omfattende arkivalier over en årrække er blevet uretmæssigt fjernet fra Statens Arkivers læsesale.
Venstre foreslog regeringen at fremsætte lovforslag, der fremrykkede ikrafttrædelsen af en række skattelettelser m.v., jævnfør »Aftaler om Vækstplan DK«, til den 1. januar 2014.  Der var tale om følgende skattelettelser: afskaffelse af den vægtbaserede emballageafgift, forhøjelse af grænsen for skattekreditter for forskning og udviklingsaktiviteter, nedsættelse af afgiften på brændsel til proces, fradrag for selvstændiges syge- og arbejdsskadeforsikring samt bedre vilkår for momsafregning og en pulje til overskudsvarme.
Venstre, Dansk Folkeparti, Liberal Alliance og Det Konservative Folkeparti foreslog regeringen at fremsætte lovforslag om større frihedsgrader for frie skoler. Frie grundskoler skulle have adgang til at oprette vuggestuer, og frie grundskoler, private gymnasieskoler og frie kostskoler skulle have mulighed for at etablere afdelinger/filialer. Husholdnings- og håndarbejdsskolernes navn skulle i lovgivningen ændres til frie fagskoler, og skolernes kernefaglighed i loven skulle beskrives som livspraktiske og erhvervsrettede fag.
Efter beslutningsforslaget skulle regeringen i folketingsåret 2013-14 fremsætte forslag til lov om ændring af lov om kommunal ejendomsskat med det formål at fjerne kravet i loven om, at der mindst skulle opkræves 16 promille i grundskyld.  Forslaget ville give kommunerne frihed til selv at bestemme, om de ville sænke grundskyldpromillen, så grundejere kunne blive kompenseret for stigende skatter som følge af stigninger i grundværdierne.  
Dansk Folkeparti foreslog at oprette en ny forberedelsesskole for unge med følgende hovedindhold: - Skolen skulle udgøre et alternativt uddannelsesforløb, som lå mellem de gymnasiale uddannelser og erhvervsuddannelserne. - Skolen skulle være målrettet unge, der efter 9. eller 10. klasse ikke havde interesse for en gymnasial uddannelse med henblik på efterfølgende videregående uddannelse eller endnu ikke var klar til at træffe et erhvervsvalg og dermed til at tage en erhvervsuddannelse. - Skolen skulle udgøres af et 2-årigt modulopbygget forløb med fag på B- og C-niveau, som kunne afsluttes med en eksamen efter 1 eller 2 år. - Bestået eksamen efter et 2-årigt forløb skulle være adgangsgivende til de fleste professionsbacheloruddannelser, og man skulle kunne påbegynde en erhvervsuddannelse efter 1 eller 2 år. - Hvis en ung undervejs fortrød ikke at have valgt gymnasiet, skulle det være muligt for denne efter 2 år at supplere med et tredje år på f.eks. VUC, hvor den unge kunne lægge A-niveauer på sin eksamen og få adgang til videregående uddannelser. - Der skulle fastsættes adgangskrav for optagelse på skolen. 
Beslutningsforslaget pålagde regeringen at forpligte sig til ikke at stemme på lande, der systematisk krænkede grundlæggende menneskerettigheder, ved afstemninger om medlemskab af FN-organer med menneskerettighedsfunktioner. Det kunne f.eks. være afstemninger om medlemskab i FN's Menneskerettighedsråd, UNESCO og ECOSOC.  Beslutningsforslaget var en genfremsættelse af B 127 fra folketingssamlingen 2012-13.
Loven giver regioner mulighed for at træffe beslutning i styrelsesvedtægten om almindeligt udvalgsstyre uden ministerens godkendelse. Dette svarer til det såkaldte udvalgsstyre, som efter gældende ret er den almindelige styreform i kommunerne, og indebærer, at den umiddelbare forvaltning af regionens opgaver varetages af et eller flere stående udvalg og et økonomiudvalg, som efter regionsrådets bestemmelse i stedet kan benævnes forretningsudvalget.  Regionsrådet kan endvidere træffe beslutning i styrelsesvedtægten om, at stående udvalg og økonomiudvalget (forretningsudvalget) ikke eller kun inden for visse af deres områder varetager den umiddelbare forvaltning af regionens anliggender.  Loven træder i kraft den 1. januar 2014, således at de nyvalgte regionsråd kan anvende muligheden.  
Formålet med loven er at gennemføre Europa-Parlamentets og Rådets direktiv 2011/83/EU af 25. oktober 2011 (forbrugerrettighedsdirektivet). Formålet med direktivet er at harmonisere visse aspekter af medlemsstaternes regulering af forbrugeraftaler med henblik på at fremme den grænseoverskridende handel og opnå et højt forbrugerbeskyttelsesniveau.  Loven vedrører især reglerne om forbrugerbeskyttelse i fjernsalgsaftaler og aftaler indgået uden for fast forretningssted. En række af reglerne vil imidlertid finde anvendelse for forbrugeraftaler generelt. Ud over de ændringer, der følger af implementeringen af forbrugerrettighedsdirektivet, indeholder loven bl.a. også indførelse af et almindeligt opsigelsesvarsel for forbrugeraftaler.  Loven bygger på anbefalingerne og lovudkastet, som Justitsministeriets arbejdsgruppe om gennemførelse af direktivet om forbrugerrettigheder har fremlagt i betænkning nr. 1540/2013. Visse af direktivets bestemmelser og de ændringer i anden lovgivning, som denne lov giver anledning til, gennemføres i det samtidig fremsatte forslag til lov om ændring af købeloven og forskellige andre love.  Loven træder i kraft den 13. juni 2014.
Loven tager sammen med den samtidig vedtagne lov om forbrugeraftaler sigte på at gennemføre Europa-Parlamentets og Rådets direktiv 2011/83/EU af 25. oktober 2011 (forbrugerrettighedsdirektivet).   Forbrugerrettighedsdirektivet gennemføres hovedsagelig i dansk ret ved forslag til en ny forbrugeraftalelov, jf. den samtidig vedtagne lov om forbrugeraftaler. Direktivet indeholder dog en række bestemmelser, der mest hensigtsmæssigt gennemføres ved ændringer af købeloven. Det drejer sig om direktivets bestemmelser om levering, forsinkelse og risikoens overgang. Endvidere nødvendiggør forslag til lov om forbrugeraftaler en række konsekvensændringer i andre love, som gennemføres ved denne ændringslov.  Loven er i al væsentlighed udformet i overensstemmelse med anbefalingerne og lovudkastet, som Justitsministeriets arbejdsgruppe om gennemførelse af direktivet om forbrugerrettigheder har fremlagt i betænkning nr. 1540/2013, men indeholder herudover forslag til konsekvensændringer af en række andre love.  Loven træder i kraft den 13. juni 2014, dog træder visse ændringer i lov om kreditaftaler i kraft den 1. januar 2014.  
Loven indebærer en regulering af forholdet mellem ejeren af en grund og en lejer, når lejeren har opført et sommerhus på grunden.  Loven indeholder fire elementer: 1. Når lejeren har opført sommerhuset på grunden, gælder loven for lejeforholdet. Det er den oprindelig aftalte leje, der fortsat er gældende. Det følger af loven, at det kan aftales, at lejen kan reguleres årligt med udviklingen i nettoprisindekset. Endvidere kan hver af parterne 5 år efter lejefastsættelsen eller seneste tilpasning forlange lejen reguleret til den aktuelle markedsleje. For eksisterende lejeaftaler får loven virkning ved genforhandling. 2. Ved genudlejning til en nuværende lejer eller til en ny lejer kan der ikke aftales en leje, som væsentligt overstiger markedslejen for grunden. 3. Hvis lejeren ønsker at afhænde sommerhuset, kan lejeren indsætte en anden lejer i sit sted. Udlejeren er forpligtet til at fortsætte lejeforholdet med den nye lejer på uændrede vilkår. 4. Lejeren kan frit opsige lejeforholdet med 6 måneders opsigelsesfrist. Udlejeren har ikke en tilsvarende adgang til at opsige lejeaftalen.
Loven giver hjemmel til, at undervisningsministeren kan godkende institutioner til tilskud til særligt tilrettelagte stx- og hf-forløb for elever og kursister med nedsat psykisk funktionsevne, herunder Aspergers syndrom.
Loven giver hjemmel til, at offentlige gymnasier, voksenuddannelsescentre, erhvervsskoler og private gymnasieskoler bliver forpligtet til at bruge sociale klausuler om uddannelses- og praktikaftaler. En social klausul er et krav i et udbud om, at den leverandør, der vinder opgaven, skal påtage sig at ansætte elever til brug for at udføre opgaven.   Loven er et led i finanslovsaftalen for 2013 mellem regeringen (Socialdemokratiet, Radikale Venstre og Socialistisk Folkeparti) og Enhedslisten, hvor et element er en styrket indsats for at sikre flere praktikpladser. 
Loven pålægger revisor for Arbejdsgivernes Uddannelsesbidrag at udføre forvaltningsrevision.
Loven bringer den danske administration af Den Europæiske Regionalfond og Den Europæiske Socialfond i overensstemmelse med nye EU-forordninger, der sætter nye økonomiske og administrative rammer for de to fonde.  Loven fastlægger ministerens ansvar for fondenes virke i Danmark og regler for administration af den nationale medfinansiering. Bl.a. nedsættes et indstillingsudvalg til administration af en ny pulje til bæredygtig byudvikling, og lovens anvendelsesområde udvides, som følge af at det forventes besluttet i EU, at der fra rammen til finansiering af Socialfonden skal afsættes midler i en fond til hjælp til de socialt dårligt stillede.  
Loven er en del af energisparekonceptet »Grøn Boligkontrakt«. Loven giver mulighed for, at der kan etableres en frivillig godkendelsesordning for virksomheder, som udøver rådgivning om energirenovering og projektstyring vedrørende bygninger. Klima-, energi- og bygningsministeren kan fastsætte, hvilke typer af bygninger der omfattes af ordningen m.v.  Etableringen af »Grøn Boligkontrakt« er besluttet af regeringen (Socialdemokratiet, Radikale Venstre og Socialistisk Folkeparti) sammen med Venstre, Liberal Alliance og Det Konservative Folkeparti i forbindelse med den politiske aftale om regeringens vækstplan.
Loven bringer den danske lovgivning i overensstemmelse med ændringsforordningen om oprettelse af en europæisk gruppe for territorialt samarbejde (EGTS).  Med loven opdateres den danske administration på to overordnede punkter: 1. Det bliver muligt at registrere EGTS'er, hvis medlemmer har begrænset ansvar, mod at der stilles behørig sikkerhed i form af bankgaranti el.lign. 2. Det præciseres, at en EGTS kan omfatte offentlige virksomheder, og der åbnes for, at en EGTS kan omfatte myndigheder m.v. fra tredjelande.  EU-forordningerne blev vedtaget i efteråret 2013 med retsvirkning fra den 1. januar 2014.
Efter beslutningsforslaget skulle regeringen inden udgangen af 2013  fremsætte lovforslag, som med forbehold for ændringer i de kommunale grundskyldssatser fastfrøs grundskylden på dens niveau i 2013, således at der herefter alene skete inflationsregulering.  
Med beslutningsforslaget ønskede forslagsstillerne at styrke den private ejendomsret i forbindelse med statslige anlægsprojekter, ved at der blev opstillet klare tidsfrister for færdiggørelse af nødvendige undersøgelser og skabt mulighed for, at ekspropriation kunne ske straks. Desuden skulle den eksproprierede modtage ulempegodtgørelse og have udgifter til nødvendig sagkyndig bistand godtgjort i fuldt omfang.
Forslaget indeholder fire elementer:   1) Regeringen skulle optage forhandlinger med EU-medlemsstater og andre relevante stater om foranstaltninger, der effektivt ville kunne understøtte samarbejde om domfældte udlændinges afsoning i hjemlandet, og om et tættere samarbejde, der skulle styrke efterforskningen og den forebyggende indsats over for grænseoverskridende organiseret kriminalitet.   2) Regeringen skulle – som supplement til EU-reglerne om overførsel til afsoning i hjemlandet – optage forhandlinger om bilaterale aftaler med relevante stater i og uden for EU, der indebar, at domfældte udlændinge, der manglede at afsone helt ned til 1 måned af den idømte straf, hurtigst muligt efter domfældelse overførtes til afsoning i hjemlandet.   3) Regeringen skulle arbejde for, at EU-reglerne blev revideret, så der på sigt ikke gjaldt en regel mellem EU-medlemsstaterne om, at hjemlandet kunne afvise at indlede en overførselssag, med henvisning til at der ved anmodningen om overførsel af en domfældt var mindre end 6 måneders afsoning tilbage af vedkommendes fængselsdom. En sådan minimumsbetingelse skulle længere ned, om muligt ned til 1 måned.  4) Regeringen skulle sikre, at straffesager mod udlændinge, som blev vurderet til at ville kunne føre til overførsel til afsoning i hjemlandet, blev hastebehandlet i domstolssystemet. 
Med beslutningsforslaget pålagdes regeringen inden udgangen af 2013 at fremsætte forslag til lov om ændring af lov om kommunale og regionale valg, således at d’Hondts fordelingsmetode blev erstattet af største brøks metode i forbindelse med mandatfordelingen ved kommunal- og regionsrådsvalg.
Regeringen ønsker med loven at ophæve den særlige koncessionslov fra 1918, der regulerer Tangeværkets drift. Den særlige koncessionslov er forlænget af Folketinget tre gange. Regeringen vurderer, at Tangeværkets drift ikke længere bør være et anliggende for Folketinget. Hensigten med loven er således at sidestille Tangeværket med andre elforsyningsselskaber gennem den almindelige lovgivning. For Tangeværkets vedkommende betyder det, at koncessionsindehaveren, Gudenaacentralen, skal søge Viborg Kommune om tilladelse efter vandforsyningsloven og vandløbsloven.  Loven har ingen betydning for spørgsmålet om naturforholdene i området ved Tangeværket eller Tange Sø i øvrigt.
Formålet med forslaget var at sikre, at det var muligt for retten at gennemføre en sag uden tiltaltes tilstedeværelse, hvis den tiltalte i en straffesag udeblev fra hovedforhandlingen uden lovligt forfald. Dernæst skulle det altid fremgå af indkaldelsen til hovedforhandlingen, at udeblivelse uden lovligt forfald kunne medføre, at tiltalte dømtes for de forhold, som tiltalen angik. Endelig skulle der ved udmåling af sagsomkostninger tages hensyn til, at tiltalte burde betale omkostningerne forbundet med forudgående ulovlig udeblivelse.   
Loven udskyder den planlagte revision af servicelovens § 123 d om brug af alarm- eller pejlesystemer over for børn og unge, der er anbragt i døgninstitution eller på opholdssted, og som har betydelig og varigt nedsat psykisk funktionsevne, fra folketingsåret 2013-14 til 2015-16.   Formålet med udskydelsen af den planlagte revision er et ønske om at kunne gennemføre revisionen på et længerevarende og mere oplyst erfaringsgrundlag, og det forudsatte erfaringsgrundlag for en revision af § 123 d om anvendelse af alarm- og pejlesystemer er ikke til stede på nuværende tidspunkt. En spørgeskemaundersøgelse blandt kommunerne gennemført af ministeriet i foråret 2013 viste således, at ud af de 71 kommuner, der besvarede skemaet, havde alene en enkelt kommune truffet afgørelse om tilladelse til at anvende alarm efter servicelovens § 123 d.   Hertil kommer, at forslag og viden af relevans for revision af reglen fra det igangværende arbejde i udvalget om magtanvendelse på anbringelsessteder for børn og unge (Magtanvendelsesudvalget) vil kunne indgå i revisionen af reglen.   Der vil til brug for revisionen af bestemmelsen i folketingsåret 2015-16 blive gennemført en ny undersøgelse af kommunernes anvendelse af reglen. 
Loven indfører regler om anvendelse af repræsentanter i forbindelse med obligationsudstedelse og giver pengeinstitutter mulighed for at oprette refinansieringsregistre bl.a. med henblik på udstedelse af obligationer med sikkerhed i puljer af erhvervslån. Loven er en opfølgning  på aftalerne om »Vækstplan DK« fra april 2013, og formålet er at styrke markedet for erhvervsobligationer.  Herudover bliver det efter loven – ud over for låntagerne i et realkreditinstitut – muligt for medlemmerne af en eventuel tilknyttet forening at udøve indflydelse på foreningen og vælge medlemmer til dens bestyrelse. Loven indfører endvidere definitioner af bl.a. forsikringsholdingvirksomhed i lov om finansiel virksomhed. Endelig er indsat en bestemmelse i lov om værdipapirhandel m.v., der regulerer beskyttelsen af positioner og aktiver i forbindelse med clearing af visse finansielle instrumenter.   Loven trådte i kraft den 1. januar 2014, dog trådte enkelte ændringer først i kraft senere.
Med loven fastsættes det årlige bloktilskud til Færøerne i 2014-2016 til 635,4 mio. kr. Beløbet reguleres med pris- og lønindekset.
Loven indeholder bl.a. følgende: - En præcisering, så virksomheder, der er skattepligtige her i landet, under ingen omstændigheder vil kunne fradrage udgifter til bestikkelse.  - Udvidet brug af ordningen for omvendt betalingspligt på forskellige former for elektronik med henblik på at hindre momskarusselsvig. - Tilretning af bestemmelser i varemærkeforfalskningsloven, der skal styrke og præcisere reglerne om håndhævelse af intellektuelle ejendomsrettigheder.  - En justering af reglerne vedrørende subjektiv skattepligt for visse erhvervsdrivende selskaber og foreninger m.v. - En værnsregel mod unaturlig lageropbygning af tobaksvarer i perioden, inden tobaksafgiften steg den 1. januar 2014. - Med vedtagelse af ændringsforslag fra skatteministeren bliver der indført en bemyndigelse i loven til skatteministeren til at fastsætte mængdebegrænsninger for afgiftsfri indførsel af tobaksvarer fra visse EU-lande. 
Med loven sikres, at dokumenter om forretningsvirksomheden for Investeringsfonden for Udviklingslande (IFU) og Investeringsfonden for Østlandene (IØ) fortsat undtages fra kravet om offentlighed i forvaltningen. Dette sker som konsekvens af den nye offentlighedslov, som træder i kraft den 1. januar 2014, hvor hjemlen til den tidligere undtagelsesbestemmelse frafalder.
Denne lov (L 52) skal ses i sammenhæng med den lov, som er gennemført med lovforslag nr. L 51.   L 51 udmønter aftalen om en reform af folkeskolen mellem regeringspartierne, Venstre, Dansk Folkeparti og Det Konservative Folkeparti. L 51 indeholder de forslag fra reformen, som kræver lovændring, og som umiddelbart kan gennemføres. L 51 træder – for så vidt angår skoleår – i kraft den 1. august 2014.   Denne lov (L 52) skal ses på baggrund af, at der ikke kunne opnås enighed i forligskredsen om organiseringen af lektiehjælp og faglig fordybelse i undervisningstiden.   Loven gennemført med vedtagelse af L 51 gør det obligatorisk for skolerne at tilbyde lektiehjælp og faglig fordybelse, men det er frivilligt for eleverne at deltage heri. Tiden til lektiehjælp og faglig fordybelse skal placeres om eftermiddagen i ydertimerne. Tilbuddet kan til- og fravælges på daglig basis.   Denne lov (L 52) ophæver kravene til organisering af lektiehjælp og faglig fordybelse, herunder at det skal være frivilligt for eleverne at deltage heri. Loven (L 52) bliver først sat i kraft efter et folketingsvalg. 
Formålet med loven er for det første at fordoble afgiften for overtrædelse af reglerne om handicapparkering og om parkering foran ind- og udkørsel.   For det andet er formålet med loven, at kommunerne ikke længere i samme grad som hidtil skal kunne fastsætte lokale regler for parkering (udstede lokale parkeringsbekendtgørelser). Der indføres således ens regler over hele landet for, hvornår der må parkeres med to hjul på fortov, og hvornår en bil, der er havareret, anses for parkeret. Kommunerne skal dog fortsat kunne udstede lokale parkeringsregler, der gælder for tunge køretøjer, påhængskøretøjer og særligt indrettede køretøjer. Der indføres samtidig mere åbenhed omkring sådanne lokale regler, herunder at de skal offentliggøres samlet på én hjemmeside.   Loven indebærer endvidere, at det offentlige skal kunne pålægge tre afgifter for samme overtrædelse af parkeringsreglerne, at der dog højst kan pålægges én parkeringsafgift pr. påbegyndt kalenderdøgn, og at en ny afgift tidligst kan pålægges 24 timer efter den forrige afgift. Desuden indføres der bindende regler for skiltning på private parkeringspladser, hvis der skal kunne pålægges en afgift for overtrædelse af vilkårene på pladsen.   Loven træder i kraft den 1. marts 2014. 
Loven er den ene af de halvårlige love om de personer, der ved lov kan få meddelt indfødsret (statsborgerskab) i Danmark.
Med loven indføres for det første en ordning, hvorefter landsretterne og byretterne – når særlige sikkerhedsmæssige hensyn tilsiger det – sættes i en særligt sikret retssal. Domstolsstyrelsen får samtidig hjemmel til at etablere en eller flere retsbygninger med særligt sikrede retssale til brug på tværs af retskredsene. Det forudsættes, at Domstolsstyrelsen i første omgang etablerer en sådan retssal i en retsbygning i umiddelbar nærhed af Vestre Fængsel i København til brug for retterne i Københavnsområdet.   Med loven indføres for det andet, at der skabes hjemmel til at foretage sikkerhedskontrol i forbindelse med adgang til (dele af) retsbygningerne i form af visitation af publikums beklædning og undersøgelse af medbragte effekter.   Justitsministeren fastsætter tidspunktet for lovens ikrafttræden. 
Loven udmønter aftalen om en reform af folkeskolen mellem regeringspartierne, Venstre, Dansk Folkeparti og Det Konservative Folkeparti. Loven indeholder de forslag fra reformen, som kræver lovændring, og som umiddelbart kan gennemføres. Loven skal ses i sammenhæng med lovforslag nr. L 52.  Hovedpunkter i loven (L 51) er følgende:  - Skoledage svarende til 30 ugentlige timer for børnehaveklassen til 3. klasse, 33 timer for 4. til 6. klasse og 35 timer for 7. til 9. klasse. Antallet af undervisningstimer i dansk og matematik bliver øget, og der bliver også givet flere timer i fremmedsprog og natur/teknik. De praktiske/musiske fag bliver styrket, bl.a. ved indførelse af de nye fag håndværk og design samt madkundskab.  - En ny tid til understøttende undervisning, som skal supplere og understøtte undervisningen i fagene i den del af skoledagen, som ligger ud over undervisningen i folkeskolens fag og obligatoriske emner.  - Tilbud om lektiehjælp og faglig fordybelse bliver lagt inden for skoledagen, men det er frivilligt for eleverne, om de vil deltage.  - Bedre mulighed for at inddrage pædagoger og øvrigt pædagogisk personale i skoledagen.  - Folkeskoler bliver forpligtet til at åbne sig over for lokalsamfundet.  - Skoledagen skal kunne tilrettelægges fleksibelt, så den skaber gode og sikre rammer om elever med særlige behov.  - Bedre mulighed for valgfag, mulighed for oprettelse af eliteidrætsklasser, en ny prøve i idræt, en fornyelse af afgangsprøverne og en ændring af afgangsbeviset fra folkeskolen.  - Skolebestyrelsens principper for samarbejdet mellem skole og hjem skal også skal omfatte principper for forældrenes ansvar i samarbejdet.  - En målsætning om fuld kompetencedækning i forhold til undervisningen i folkeskolens fag og obligatoriske emner.   De dele af loven, som har direkte sammenhæng med skoleåret, træder i kraft den 1. august 2014.  
Loven medfører, at de eksisterende kriterier for udvælgelsen af de udsatte boligområder udvides med to nye kriterier vedrørende uddannelse og indkomst.   Herudover medfører loven, at der indføres udtrykkelig hjemmel til, at politiet kan videregive oplysninger om strafferetlige afgørelser til almene boligorganisationer, når videregivelse er nødvendig som led i en eksisterende tryghedsskabende indsats i det pågældende område, samt mulighed for, at boligorganisationer, som har boliger i samme boligområde, hvor der er en tryghedsskabende indsats, kan videregive visse oplysninger om lejere, som har fået opsagt eller ophævet deres lejemål, til hinanden.   Loven er en udmøntning af aftale af 10. juni 2013 mellem regeringen (Socialdemokratiet, Radikale Venstre, Socialistisk Folkeparti), Liberal Alliance og Det Konservative Folkeparti om bl.a. nye ghettokriterier og om initiativer, som skal styrke de almene boligorganisationers mulighed for at skride ind over for utryghedsskabende lejere.  
Med loven hæves bødestørrelsen i forbindelse med overtrædelse af cabotagereglerne, så der indføres bøder på 5.000 kr. for mindre alvorlige overtrædelser, på 15.000 kr. for alvorlige overtrædelser og på 35.000 kr. for meget alvorlige overtrædelser.
Med loven får kulturministeren hjemmel til at fastsætte nærmere regler om en ny ordning for ikkekommercielt lokal-tv. I den nye ordning vil der være øget fokus på kvalitet og lokalt indhold. Det vil være en forudsætning for tilladelse og tilskud, at programmerne er produceret fra og til og om og med befolkningen i lokalområdet. Tilskudsmidlerne vil blive fordelt på færre lokal-tv-stationer, der således får bedre mulighed for at producere tv. Der vil også blive stillet krav om, at stationens programmer skal have et vist minimumspublikum. Endelig skal der afsættes særlig sendetid og støtte til foreninger m.v., der producerer ikkekommercielt tv rettet mod personer med fysisk funktionsnedsættelse og psykisk eller intellektuel funktionsnedsættelse. 
DF foreslog, at regeringen inden udgangen af indeværende folketingssamling fremsatte lovforslag, der indebar, at kødvarer blev mærket, så forbrugerne kunne se, om det pågældende dyr var slagtet efter traditionelle metoder, eller om der var tale om en rituel slagtning, herunder om der var tale om schächtning eller halal.  
Enhedslisten foreslog, at der blev etableret en whistleblowerordning på forsvarsområdet. Baggrunden for forslaget var sagen om den såkaldte Operation Green Desert, hvor en tidligere efterretningsofficer offentliggjorde en filmoptagelse, der viste anholdelsen af en gruppe irakere i 2004. Efterretningsofficeren ønskede ikke at oplyse, hvem der overdrog filmoptagelsen til ham, hvilket afstedkom, at han blev idømt en bøde.  Enhedslisten mente, at sagen viste et behov for, at der blev etableret en whistleblowerordning, som gjorde det muligt for forsvarets ansatte at fortælle om kritisable hændelser uden risiko for at blive ramt på jobbet, økonomien eller på anden vis.
Loven gør det obligatorisk at anvende en digital selvbetjeningsløsning ved indgivelse af klage til Natur- og Miljøklagenævnet og til efterfølgende kommunikation om klagesagen. I enkelte tilfælde kan klager, der ikke er indgivet via den digitale løsning, fortsat behandles, hvis særlige forhold hos klager gør sig gældende. Særlige forhold hos klager kan f.eks. være manglende digitale kompetencer, handicap og lign.   Loven er led i realiseringen af regeringens målsætning om, at kommunikation mellem borgere, virksomheder og det offentlige skal foregå digitalt inden udgangen af 2015, og er en del af udmøntningen af den fællesoffentlige digitaliseringsstrategi 2011-2015 fra august 2011, »Den digitale vej til fremtidens velfærd«. 
Loven understøtter pensionsopsparernes mulighed for at skifte gennemsnitsrenteprodukter ud med markedsrenteprodukter m.v. Med loven gives pensionsinstitutterne mulighed for at få forrentet den uudnyttede negative skat, der skyldes udlodning af omtegningsbonus til pensionsopsparerne.  Loven giver endvidere pensionsopsparere mulighed for allerede i forbindelse med indbetalingen til en pensionsordning at få en afgørelse af SKAT om, at indbetalingerne ikke har været fradrags- eller bortseelsesberettigede ved opgørelsen af den skattepligtige indkomst. Med ordningen minimeres de besværligheder for både pensionsopsparerne og SKAT, der kan opstå, hvis den manglende fradrags- eller bortseelsesret først skal dokumenteres på udbetalingstidspunktet.  Endelig indfører loven mulighed for, at indbetalinger til ratepension og ophørende alderspension, der ikke har været fradrags- eller bortseelsesret for, enten kan udbetales til pensionsopspareren eller overføres til en fradragsberettiget pensionsordning allerede i det år, hvor indbetalingen er sket.   Loven skønnes at medføre et umiddelbart mindreprovenu på ca. 30 mio. kr. i 2013 og ca. 40 mio. kr. i 2014 og et varigt mindreprovenu på ca. 5 mio. kr. efter tilbageløb.
Beslutningsforslaget gik ud på, at regeringen skulle fremsætte lovforslag om genindførelse af de tidligere gældende regler om omkostningsgodtgørelse til virksomheder og fonde i skattesager. Virksomheder og fonde skulle således have ret til fuld godtgørelse for deres udgifter til sagkyndig bistand i skattesager, såfremt sagerne blev vundet. 
Med loven kommer dansk tegnsprog til at indgå som et ansvarsområde under Dansk Sprognævn på lige fod med det danske sprog. Dermed opnår tegnsprog anerkendelse i dansk lovgivning ligesom i de øvrige nordiske lande.
Forslagsstillerne pålagde regeringen at styrke håndhævelsen af ophavsrettigheder på internettet, herunder en skærpet indsats mod ulovlig fildeling.  Mulighederne for og konsekvenserne ved at oprette en særlig taskforce med speciale i at bekæmpe piratkopiering og krænkelser af aktørers immaterielle rettigheder skulle undersøges nærmere. 
Loven indfører krav om, at det skal fremgå af vilkårene for alle obligationer, at hvis et konkret lån ikke kan refinansieres, vil løbetiden på den eksisterende obligation blive forlænget med 1 år. For obligationer med en løbetid til og med 3 år fastsættes endvidere, at såfremt renten i forbindelse med refinansiering af lånet bliver mere end 5 procentpoint højere end den effektive rente på en tilsvarende obligation udstedt 1 år tidligere, forlænges løbetiden på den eksisterende obligation i 1 år med en rente svarende til den hidtidige effektive rente tillagt 5 procentpoint. Derudover indfører loven også bestemmelser vedrørende forlængelse og omdannelse af obligationer, såfremt en refinansiering fejler for et realkreditinstitut under afvikling.  Ændringerne har til formål at skabe klarhed og sikkerhed om refinansieringen af korte realkreditobligationer og fremtidssikre den danske realkreditmodel.   Loven trådte i kraft den 1. april 2014, dog træder enkelte ændringer først i kraft den 1. januar 2015.   
Loven opdaterer rammerne for administration af internetdomæner, der særligt tildeles eller på anden vis er tilknyttet Danmark, således at loven også omfatter andre internetdomæner end ».dk«. Formålet er at sikre, at den internationale udvikling på området kan rummes inden for lovgivningen.  Lovens anvendelsesområde er udvidet til også at kunne rumme mulige nye internetdomæner, som er tilknyttet Danmark, f.eks. ».jylland«, men som ikke er særligt tildelt Danmark. Forskellen er, at rettighederne til ».dk« er blevet særligt tildelt den danske stat, mens alle kan søge de nye internetdomæner, der er åbnet op for.  Loven giver som noget nyt erhvervs- og vækstministeren mulighed for at vælge mellem at forlænge en eksisterende tilladelse til administration af et internetdomæne, der særligt tildeles Danmark, eller træffe beslutning om afholdelse af udbud.   Loven trådte i kraft den 1. marts 2014. Dog træder § 18 om WHOIS-databasen først i kraft den 1. marts 2015.  
Med loven skabes hjemmel til at indføre de indberetningspligter og pligter til at gennemføre procedurer til identifikation af indberetningspligtige konti, som følger af aftale af 15. november 2012 mellem Danmark og Amerikas Forenede Stater til forbedring af efterrettelighed vedrørende international beskatning.  Skatteministeren bemyndiges til at fastsætte nærmere regler om indberetningspligter og pligter til at gennemføre procedurer til identifikation af indberetningspligtige konti. Bemyndigelsesbestemmelsen sikrer også mulighed for at opfylde et EU-direktiv om udveksling af tilsvarende oplysninger mellem EU-landene og tilsvarende aftaler, som Danmark måtte indgå med andre partnere, og at indføre lignende indberetninger vedrørende danske konti.   Desuden indeholder loven som en følge af implementeringen af én skattekonto ophævelse af en række bagatelgrænser for ind- og udbetalinger. 
Loven indebærer, at vælgere med handicap eller nedsat førlighed, herunder f.eks. kørestolsbrugere, får mulighed for at stemme på et handicaptilgængeligt afstemningssted inden for kommunen/opstillingskredsen til landsdækkende valg og folkeafstemninger.  Bestemmelsen skal ses som et supplement til valglovgivningens eksisterende regler/muligheder for stemmeafgivning for vælgere med handicap eller nedsat førlighed (afgivelse af en såkaldt vognstemme umiddelbart uden for stemmelokalet eller afgivelse af brevstemme forud for valgdagen, herunder evt. i hjemmet). 
Loven er hovedsagelig en implementering af det nye direktiv om affald af elektrisk og elektronisk udstyr (2013/19/EU) ved ændringer i miljøbeskyttelsesloven om administration af producentansvaret på elektronikaffaldsområdet. Loven indeholder administrative lettelser for producenter og importører af elektronikudstyr, da det f.eks. bliver muligt for udenlandske producenter at erstatte eget forretningssted med en bemyndiget repræsentant i Danmark.   Loven omhandler derudover tilbagebetaling af indbetalte beløb til dækning af omkostninger til affaldshåndtering af elektrisk og elektronisk udstyr, der eksporteres og dermed ikke bliver til affald i Danmark, og bestemmelser om udveksling af oplysninger mellem producentregistre i medlemslandene og Europa-Kommissionen.   Direktiv 2012/19/EU opstiller mål for indsamling af elektronikaffald. Disse mål understøttes i regeringens ressourcestrategi, »Danmark uden affald«, som fastsætter mål for øget indsamling. Øvrige ændringer som følge af direktivet gennemføres ved ændringer i elektronikaffaldsbekendtgørelsen.  Loven skaber endelig hjemmel til at gebyrfinansiere driften af indsamleruddannelsen og hjemmel til at indføre krav om digital indberetning og indbetaling til SKAT i relation til dækordningen i overensstemmelse med regeringens digitaliseringsstrategi. 
Loven bygger på en politisk aftale om erhvervsakademiuddannelserne mellem regeringspartierne (Socialdemokratiet, Radikale Venstre og Socialistisk Folkeparti), Venstre, Dansk Folkeparti og Det Konservative Folkeparti fra den 12. juni 2007.   Loven er udarbejdet som en opfølgning på en række evalueringer, hvoraf flere allerede var fastlagt i forbindelse med den politiske aftale og i bemærkningerne til L 47 (2007-08) om erhvervsakademier, som blev vedtaget den 8. maj 2008.  En række evalueringer ligger forud for udformningen af L 63, og en opsamlende evaluering blev udarbejdet af Rambøll Management (jf. FIV alm. del – bilag 169, 2012-13). Forudgående har OECD udarbejdet en analyse, »Skills beyond Schools. Review of Denmark« (2012), og Danmarks Evalueringsinstitut (EVA) har analyseret professionshøjskoler og erhvervsakademier i to rapporter, »Strategier for viden«” (2012).   Med loven fjernes kravet om partnerskabsaftaler med en professionshøjskole som forudsætning for erhvervsakademiernes udbud og udvikling af professionsbacheloruddannelser. Fremover har erhvervsakademierne ret til selvstændigt at udbyde tekniske og merkantile professionsbacheloruddannelser og har tilmed fortrinsret til det. Det er endvidere et ønske, at der udvikler sig praksisnære og anvendelsesorienterede uddannelses- og vidensinstitutioner af høj kvalitet, også decentralt, som dog skal have en bæredygtig størrelse. 
Loven indeholder konsekvensændringer som følge af lov om vandplanlægning (L 71). Der er tale om en tilpasning af henvisninger i en række love, således at de, for så vidt angår vandplanlægningen, for anden og senere planperioder tilpasses det nye plankoncept i forslag til lov om vandplanlægning. Det drejer sig om ændringer, hvor sektorlovgivningen i dag henviser til vandplanerne efter miljømålsloven, som erstattes af henvisninger til de relevante regler udstedt med hjemmel i lov om vandplanlægning.   Endvidere ændres lov om vandforsyning m.v. om udpegning af drikkevandsforekomster og drikkevandsressourcer. Loven indeholder en ændring i oversvømmelsesloven, hvorefter ministeren kan fastsætte regler om frister for kommunernes offentliggørelse af forslag til risikostyringsplaner.   Loven skal ses i forlængelse af den ændring af miljømålsloven, som blev gennemført i forrige folketingssamling, om en forenkling af reglerne om udarbejdelse af de statslige Natura 2000-planer (L 193, folketingsåret 2012-13). 
Intentionen med loven er at etablere et nyt, enklere og mere smidigt koncept for udarbejdelse af vandplaner baseret på erfaringerne med de første vandplaner. Det foreslås at forenkle processen ved at afskaffe idéfase, teknisk forhøring, supplerende høring og kommunale handleplaner, da de alle ligger ud over, hvad EU's vandrammedirektiv kræver.   Samtidig ønsker regeringen med loven at styrke interessentinddragelsen for at fremme åbenhed om planerne og styrke inddragelsen af det lokale kendskab til natur, miljø og erhvervsliv i planlægningen. Det foreslås derfor, at det fremover skal være kommunerne, der udarbejder forslag til hele eller dele af indsatsprogrammerne. I den forbindelse introduceres lokale vandråd bestående af relevante organisationer og foreninger. Vandrådene skal bidrage med viden om specifikt lokale forhold, der bør tages i betragtning i forbindelse med planlægning af vandløbsindsatserne.   Loven ændrer desuden klageadgangen til Natur- og Miljøklagenævnet. Det er ikke fremover muligt at klage over bekendtgørelserne om politisk fastsatte mål og indsatser eller vandområdeplanerne.   Loven indeholder ikke de politiske beslutninger om miljømål og indsatser. Disse forudsættes udmøntet efterfølgende i bekendtgørelser. Loven er bl.a. en opfølgning på regeringens aftale med KL, »Aftale om kommunernes økonomi 2013«, om en forenkling af vandindsatsen med afsæt i en mål- og rammestyring af kommunernes indsats.
Loven er ændret, så ministeren kan etablere en veterinærfond til at finansiere udgifterne til overvågning og bekæmpelse af dyresygdomme og zoonoser – det vil sige sygdomme, der kan overføres fra dyr til mennesker – og hvortil der kan søges om EU-medfinansiering. Loven betyder derudover, at ministeren kan henlægge sine beføjelser til at udstede identifikationsdokument for enhovede dyr (hestepas) til en privat institution.
Med loven bemyndiges transportministeren til at udmønte de ændringer i vilkårene for opfyldelse af befordringspligten, som er indeholdt i den politiske aftale af 26. juni 2013. I aftalen er der anført en række ændringer af postservicen, således at der fremover vil være mulighed for at reducere antallet af omdelingsdage, justere serviceniveauet for B-breve og gennemføre en ændret organisering af nettet af postbetjeningssteder.
Loven ophæver sygedagpengelovens § 62, stk. 7, hvorefter der ikke kan ydes statsrefusion, så længe kommunen ikke opfylder sin pligt til at følge op efter sygedagpengeloven. Bestemmelsen blev suspenderet for årene 2010, 2011, 2012 og 2013, for at man over en længere periode skulle kunne følge udviklingen af kommunernes opfølgning uden reglen.
Loven er en opfølgning på følgende aftaler indgået mellem Venstre, Socialdemokratiet, Dansk Folkeparti, Radikale Venstre, Socialistisk Folkeparti, Liberal Alliance og Det Konservative Folkeparti: »Aftaler om En grøn transportpolitik« fra januar 2009, »Aftale om Bedre mobilitet« af 26. november 2010 og »Letbane i hovedstaden, busser og cykler« af 19. juni 2013. Med aftalerne er der politisk opbakning til, at staten afsætter i alt 1.777 mio. kr. til letbanen på Ring 3.
Venstre foreslog, at der blev udarbejdet retningslinjer for at gennemføre omkostningsvurderinger i udflytningsrelevante statslige institutioner. De skulle anvendes i forbindelse med planlagte omstruktureringer.
Venstre foreslog, at Folketinget pålagde regeringen at sikre en reel ligestilling af det tyske mindretals skoler i Danmark, således at skolerne fuldt og helt blev sidestillet med skolerne under den danske folkeskolelov, for så vidt angik økonomisk tilskud til drift og anlæg.
Forslaget skulle dels sikre, at dna-profiler fra udlændinge, der tog fast ophold i Danmark, blev optaget i politiets dna-register, dels at alle prøver, der blev optaget i Den Neonatale Screenings Biobank (PKU-registeret) efter den 1. januar 2015, blev omdannet til dna-profiler i politiets dna-register.
Loven er et led i udmøntningen af regeringens udspil til, hvordan kvaliteten af de offentlige ejendomsvurderinger kan forbedres (»Tillid til ejendomsvurderingerne«). Efter loven vil ejendomsvurderingerne i 2013 og 2014 blive foretaget på den måde, at vurderingerne fra 2011 og 2012 videreføres uændret. 2013-vurderingerne vil dog blive nedsat med 2,5 pct. i forhold til vurderingerne i 2011.   Ejendomme, som opstår ved udstykning, eller som ændres ved opførelse eller udvidelse af bygninger, ændring af grundareal eller på anden måde, vurderes i 2013 eller 2014. Erhvervsejendomme m.v. skal vurderes i 2015 samtidig med ejerboliger. Vurderingerne foretages med anvendelse af et nyt vurderingssystem, som etableres på grundlag af de anbefalinger, der kommer fra det ekspertudvalg, skatteministeren har nedsat.   Der kan klages over de nævnte vurderinger inden for samme tidsrum, hvor der vil kunne klages over 2015-vurderingen, dvs. cirka fra den 1. marts til den 1. juli 2016. I forlængelse heraf suspenderes muligheden for at få foretaget vurderinger uden for de almindelige vurderingsterminer.  SKAT kan desuden af egen drift frem til den 1. juli 2015 nedsætte 2011-vurderinger i forbindelse med korrektion af fejl. Dette gælder såvel de fejl, som SKAT selv måtte konstatere, som de fejl, som SKAT bliver gjort opmærksom på.   Tinglysningsafgift ved bolighandel skal som hovedregel altid betales af handelsprisen, uanset om den ligger over eller under vurderingen.   Loven træder i kraft den 1. januar 2014. 
Formålet med loven er at gennemføre de lovændringer, som er nødvendige, for at Danmark kan ratificere Europarådets konvention til forebyggelse og bekæmpelse af vold mod kvinder og vold i hjemmet. Gældende dansk lovgivning opfylder i vidt omfang de forpligtelser, der er indeholdt i Europarådets konvention til forebyggelse og bekæmpelse af vold mod kvinder og vold i hjemmet.   Med henblik på fuldt ud at leve op til konventionen indebærer loven, at forældelsesfristen i sager om tvangsægteskab, tvangsabort og tvangssterilisation begået over for et barn under 18 år fremover først skal begynde at løbe, når offeret fylder 21 år.   Med loven tager Danmark forbehold over for to af konventionens bestemmelser. Det ene forbehold er teknisk begrundet og vedrører gentagen truende adfærd (stalking), hvor konventionens almindelige ordning (hvis der ikke tages forbehold) adskiller sig fra den danske ordning, som kombinerer de almindelige straffelovsbestemmelser (vold, trusler osv.) med strafsanktionerede tilhold. Det andet forbehold vedrører krav om dobbelt strafbarhed (dvs. krav om strafbarhed efter loven på gerningsstedet) i visse tilfælde, hvor en dansk statsborger eller dansk bosat begår en forbrydelse i udlandet mod et udenlandsk offer.   Loven træder i kraft den 1. juni 2014.
Loven udspringer af »Aftale om en reform af kontanthjælpssystemet – flere i uddannelse og job« af 18. april 2013 mellem regeringen, Venstre, Dansk Folkeparti, Det Konservative Folkeparti og Liberal Alliance. Den lovgivningsmæssige udmøntning af aftalen blev vedtaget af Folketinget den 28. juni 2013.   Loven indeholder bl.a.: - en række nye bestemmelser, som ændrer udmøntningen af aftalen, så den ønskede retstilstand sikres,  - en ændring som følge af ikrafttrædelsen af den nye offentlighedslov den 1. januar 2014, - tydeliggørelse i forhold til cv'er for ledige fleksjobvisiterede,  - videreførelse på lovniveau af regler, som i dag er fastsat i en bekendtgørelse, hvorefter dokumenter i varslingssager er undtaget fra aktindsigt, og  - tydeliggørelse af, at også ledige fleksjobvisiteredes cv'er indgår i det fælles datagrundlag på beskæftigelsesområdet til brug for sagsbehandling i kommunerne vedrørende beskæftigelsesindsatsen. 
Lovforslaget var et ændringslovforslag til den nye offentlighedslov, som Folketinget vedtog i juni 2013. Lovforslaget medførte, at bestemmelserne i den nye offentlighedslov om, at retten til aktindsigt ikke omfattede sager om førelse af kalender, såkaldt ministerbetjening og korrespondance mellem ministre og folketingsmedlemmer, blev ophævet.  
Loven går ud på at lukke et hul i skattelovgivningen og derved hindre omgåelse af udbyttebeskatningen i forbindelse med omstruktureringer af selskaber. Med loven sikres det, at skattepligtige udbytter, der udbetales til aktionærerne i forbindelse med fusioner, spaltninger og aktieombytninger, ikke konverteres til skattefrie kontante udligningssummer. Loven indeholder værnsregler, som skal sikre imod utilsigtede provenutab.  Loven træder i kraft den 1. april 2014, men for at forhindre spekulation, der kan modvirke formålet med lovændringen, har loven virkning allerede fra dagen for lovforslagets fremsættelse.  
Formålet med forslaget var, at regeringen skulle etablere et centralt, uafhængigt nævn til sikring af offentligt ansattes ytringsfrihed, hvor offentligt ansatte kunne henvende sig anonymt og få rådgivning og støtte med henblik på efterfølgende navngiven benyttelse af ytringsfriheden vedrørende forhold på arbejdspladsen. Nævnet skulle ud over støttefunktionen også videreudvikle metoder til at skabe og forbedre den åbne dialog i den offentlige sektor.  Derudover skulle der indføres omvendt bevisbyrde i sager, hvor offentligt ansatte blev afskediget, forflyttet eller udsat for andre lignende sanktioner fra arbejdsgivers side, efter at de havde brugt deres grundlovssikrede ret til at ytre sig. 
Forslaget indebar, at der indførtes en 3-årig forsøgsordning, hvorefter unge fra januar 2015 blev tilbudt muligheden for at erhverve kørekort til bil (kategori B) allerede som 17-årige på den betingelse, at de i det første år kørte sammen med en nærmere defineret »erfaren bilist«.
Forslaget skulle sikre en ændring af reglerne om ansvaret for og styringen af den aktive beskæftigelsesindsats, så arbejdsmarkedsparate ledige fik frit valg til at vælge, om deres jobsøgning skulle forankres hos det lokale jobcenter, et andet jobcenter eller hos en godkendt privat aktør.
Forslaget skal sikre en afskaffelse af reglerne om 6 ugers selvvalgt uddannelse til forsikrede ledige. 
Forslaget skulle sikre en ændring af reglerne om ansvaret for og styringen af den aktive beskæftigelsesindsats, så jobcentrene sammenlagdes til større enheder med et befolkningsgrundlag i størrelsesordenen 50.000-75.000, eller så jobcenteret betjente et naturligt geografisk afgrænset arbejdsmarked.
Loven giver regionerne mulighed for at løse opgaver for andre offentlige myndigheder i lighed med de muligheder, som kommunerne har.  Loven tager afsæt i evalueringen af 1. marts 2013 af kommunalreformen og den politiske aftale om rammer for justering af kommunalreformen.   Loven trådte i kraft den 1. juli 2014.  
Formålet med loven er at give kørelæreruddannelsen et kvalitetsløft og at indføre krav om, at kørelærere løbende efteruddannes. Med loven gennemføres en række anbefalinger fra et udvalg nedsat af justitsministeren bestående af repræsentanter fra offentlige og private aktører inden for området, herunder repræsentanter fra kørelærerbranchen, der har haft til opgave at komme med konkrete forslag til ændringer af kørelæreruddannelsen, der kan bidrage til at højne kvaliteten i køreundervisningen.  Loven indebærer bl.a., at der som en ny betingelse for at kunne starte på kørelæreruddannelsen stilles krav om, at ansøgeren har gennemført et pædagogisk undervisningsforløb godkendt af justitsministeren som adgangsgivende til kørelæreruddannelsen.   Derudover indebærer loven, at der som et nyt adgangskrav for at kunne påbegynde kørelæreruddannelsen stilles krav om, at ansøgeren har kørekort til kategori A (stor motorcykel), B (almindelig bil), C (stor lastbil) og C/E (stor lastbil med stort påhængskøretøj) samt kørekort til erhvervsmæssig personbefordring.   Endelig indebærer loven, at fornyelsen af godkendelsen som kørelærer bl.a. betinges af, at indehaveren har deltaget i obligatorisk efteruddannelse.   Loven træder i kraft den 1. april 2014.
Loven sammenlægger den regionale erhvervsudviklingsstrategi og den regionale udviklingsplan og vedrører bl.a. regionsrådenes og de regionale vækstforas opgaver. Loven flytter endvidere kompetencen til at afgøre uenigheder om planforslag mellem kommuner fra regionsrådene til miljøministeren. Loven tildeler derudover Danmarks Vækstråd en række nye opgaver til styrkelse af koordinationen mellem den lokale, regionale og nationale indsats for vækst og erhvervsudvikling. Endelig bliver sammensætningen af Danmarks Vækstråd og de regionale vækstfora justeret, således at der kommer en større lønmodtagerrepræsentation i disse organer.   Loven følger op på evalueringen af kommunalreformen fra 2013 og regeringens aftale med alle Folketingets partier om justering af rammer for kommunalreformen fra juni 2013.   Loven trådte i kraft den 1. februar 2014.   
Formålet med loven er at sikre ligestilling i forhold til patientrettigheder i sygehusvæsenet for mennesker med psykiske lidelser og mennesker med fysiske (somatiske) sygdomme. Ændringerne vil indebære, at psykiatriske patienter bliver omfattet af gældende regler om ret til hurtig udredning, at begrænsningen i psykiatriske patienters ret til frit sygehusvalg ophæves,  og at psykiatriske patienter bliver omfattet af  gældende regler om somatiske patienters ret til udvidet frit sygehusvalg.   I forhold til patienter, der er anbragt på psykiatrisk afdeling i henhold til retsplejeloven eller straffeloven eller anbragt på Sikringsafdelingen i henhold til et farlighedsdekret, vil der fortsat være visse begrænsninger i adgangen til frit sygehusvalg.   Loven betyder, at der i sundhedsloven bliver ét samlet regelsæt for alle patienter, der henvises til udredning og behandling i sygehusvæsenet. 
Loven sikrer en bedre velfærd for søer og gylte i løbe- og kontrolafdelingen. Loven betyder, at søer og gylte skal være løsgående i løbe- og kontrolafdelingen. Dyrene skal således være i større eller mindre grupper i løsdriftssystemer.   Loven træder i kraft den 1. januar 2015 for nybyggeri og større ombygninger og med en overgangsordning frem til den 1. januar 2035 for eksisterende bygninger.  
Loven præciserer reglerne om aflivning af hunde, der har skambidt mennesker eller andre hunde. Formålet med præciseringerne er at tydeliggøre grundlaget for administrationen af bestemmelsen og indføre mulighed for at få foretaget en undersøgelse af en hundesagkyndig i sager om skambid.   Det fremgår af forarbejderne til ændringen af hundeloven i 2010, at der efter en 3-årig periode skulle foretages en evaluering af forbuddet mod visse hunderacer, herunder af, om der ville være behov for justeringer på baggrund af de praktiske erfaringer med ordningen. Fødevareministeriet finder samlet set ikke anledning til at foreslå ændringer i forbuddet mod 13 hunderacer og krydsninger, hvori disse racer indgår. Loven skal ses som et udtryk for den foretagne evaluering.  Loven indeholder desuden en række ændringer som følge af lov om ændring af mark- og vejfredsloven, hvoraf det fremgår, at hunde ikke længere skal være omfattet af mark- og vejfredsloven, hvilket betyder, at reglerne om bl.a. politiets og privatpersoners muligheder for at indfange strejfende hunde overføres til hundeloven. 
For at skabe klarhed over, hvilke regler der gælder for hunde, er reglerne i mark- og vejfredsloven om hunde flyttet til hundeloven. Med loven fjernes muligheden for at nedskyde eller på anden måde aflive andres hunde, katte og tamkaniner, når dyrets ejer er advaret om det.   Desuden er muligheden for, at den, der tager et strejfende dyr til sig, kan kræve, at dyrets ejer skal betale et beløb for at få udleveret dyret, fjernet. Loven betyder endvidere, at ejeren af et omstrejfende husdyr, der er til væsentlig gene, kan straffes med bøde, alene fordi dyret er til væsentlig gene.  
Loven har til formål at skabe mulighed for, at et menighedsråd med biskoppens tilladelse kan beslutte at stille kirken til rådighed til brug for ikkekirkelige formål. Loven har desuden til formål at sikre, at der ikke sker nedlæggelse af kirkegårde, der anses for at være umistelige. Med loven vedtages desuden en række ændringer vedrørende gravminderegistrering, klageadgang i forbindelse med gravminderegistrering m.v.
Lovforslaget gik ud på at ophæve den såkaldte blasfemibestemmelse, jf. straffelovens § 140. Efter denne regel kan visse meningstilkendegivelser om troslærdom eller gudsdyrkelse straffes med bøde eller fængsel indtil 4 måneder.
Retsudvalget indstiller, at Folketingets Ombudsmands beretning for 2012 bliver taget til efterretning.
Med folketingsbeslutningen giver Folketinget sit samtykke til, at et dansk militært bidrag stilles til rådighed for FN's fredsbevarende operation MINUSMA i Mali. Der er tale om et stabsofficersbidrag fra primo 2014 på kontinuerlig basis samt et C-130J-transportfly (Hercules) med mandskab i op til 5 måneder fra den 1. februar 2014. Størrelsen af C-130J-bidragets mandskab vil blive tilpasset missionens behov. Det danske flybidrag forventes at være på op til 60 personer. Bidraget vil bestå af besætninger, logistikere, teknikere, sikkerhedspersonel og et administrativt støtteelement. Hertil kommer et antal forbindelsesofficerer.
Med loven indføres hjemmel til at stille krav om, at skriftlig kommunikation mellem Arbejdstilsynet og virksomheder samt andre, som har pligter efter arbejdsmiljøloven og lov om indretning m.v. af visse produkter, skal foregå digitalt. Beskæftigelsesministeren kan ved bekendtgørelse fastsætte nærmere regler for obligatorisk digital kommunikation.
Loven er en opfølgning på en afgørelse fra EU-Domstolen af 18. juli 2013 om de danske regler vedrørende beskatning af selskaber m.v., der overfører aktiver eller passiver til andre EU-/EØS-lande, dvs. exitbeskatning. EU-Domstolen fandt, at de danske exitskatteregler for selskaber ikke fuldt ud er i overensstemmelse med EU-retten, fordi exitskatten kræves betalt med det samme, og der således ikke er mulighed for at vælge henstand med betaling af skatten. Loven bringer de danske exitskatteregler i overensstemmelse med EU-retten.  Loven indebærer en justering af reglerne om beskatning ved et selskabs overførsel af aktiver og passiver til et andet EU-/EØS-land. Der etableres med loven en henstandsordning (afdragsordning), der gør det muligt at udskyde betalingen af exitskatten mod forrentning. Henstandsbeløbet afdrages i takt med, at der oppebæres afkast (indtægter, gevinster, udbytter) af de overførte aktiver, som ville være blevet beskattet i Danmark, hvis aktiverne var forblevet her i landet. Dog skal det årlige afdrag mindst udgøre et beløb svarende til 1/7 af den opgjorte exitskat. Henstandsperioden er således maksimalt 7 år.
Med lov nr. 1354 af 21. december 2012 (Udvidelse af årsopgørelsesordningen, indberetning af udbytter m.v.) blev referencerenten i opkrævningslovens § 7, stk. 2, ændret med virkning fra og med den 1. januar 2014.  I forbindelse med ændringen blev der ved en fejl ikke taget højde for de konsekvenser, den nye referencerente ville have for restskattetillæg, procentgodtgørelse for overskydende skat, personers frivillige betaling af dag til dag-rente af yderligere forskudsskat samt tillæg til selskabers betaling af frivillig acontoskat. Derfor blev renteniveauet for disse procenttillæg fastsat omkring 3 procentpoint for højt.  Loven neutraliserer effekten af den nye referencerente ved at tilpasse procenttillæggene for afregning af indkomstskatter, så renteniveauet afpasses med renteniveauet for den tidligere referencerente.   
Med loven ophæves den offentlige rejsesygesikring, der dækker visse udgifter til sygehjælp til personer under midlertidigt ophold i EU-/EØS-lande, Schweiz, enkelte småstater og Færøerne og Grønland. Fremover vil offentlig dækning af dansksygesikrede personers udgifter til sygehjælp under ferie- eller studieophold i disse lande primært ske efter EU-rettens regler om koordinering af sociale sikringsordninger (det blå EU-sygesikringskort).  Loven udmønter dele af finanslovsaftalen for 2014, der er indgået mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti.  Loven finder anvendelse for ophold i udlandet, der påbegyndes efter lovens ikrafttræden den 1. august 2014.
Med L 98 fokuseres fremover igen på  det oprindelige sigte med loven, som var støtte til efteruddannelse for borgere uden megen uddannelsesbaggrund, hvorfor støtte i det hidtidige omfang til efteruddannelse af mellemuddannede og langtuddannede ophører.
Med folketingsbeslutningen giver Folketinget sit samtykke til, at Danmark bidrager til FN's og OPCW's mission i Syrien med henblik på at sikre destruktion af det syriske kemiske våbenprogram inden for rammerne af FN’' Sikkerhedsråds resolution 2118 af 27. september 2013. FN og OPCW ønsker, at Danmark bidrager med maritim transportkapacitet, maritim eskortekapacitet og maritim føringskapacitet, herunder at varetage ledelsen af den samlede maritime transportoperation. Der er desuden modtaget formelle anmodninger fra FN om dansk bidrag til den fælles FN-OPCW-mission i form af et personbeskyttelseshold samt lufttransportkapacitet.   Det maritime bidrag vil bestå af op til to transportskibe, et fleksibelt støtteskib af ABSALON-klassen til sikkerhedseskorte samt en maritim føringsstab. Bidraget forventes at bestå af op til 30 personer (transport), 200 personer (eskorte) og 20 personer (føringsstab), idet det endelige antal bl.a. vil afhænge af andre nationers bidrag til operationen. Maritime specialstyrker vil være en del af eskortebidraget og vil også kunne opholde sig på transportskibene. Lufttransportbidraget vil bestå af et C-130J-transportfly. Bidraget vil være på 96 timers beredskab med henblik på at kunne deployere til Cypern og indgå i opgaveløsningen. Bidraget vil bestå af op til 25 personer.   Danmark vil desuden facilitere FN's ansættelse af et personbeskyttelseshold til støtte for den fælles FN-OPCW mission. Personbeskyttelsesholdet vil bestå af op til 19 særligt uddannede soldater. Personbeskyttelsesholdet vil få til opgave at varetage beskyttelse af den særlige koordinator for missionen og andre højtstående personer ved missionen. 
Efter beslutningsforslaget skulle Folketinget pålægge finansministeren at trække aktstykke 37 om kapitaludvidelse i DONG Energy A/S m.v. tilbage fra Finansudvalget. Forslagsstillerne fandt, at DONG ikke burde privatiseres. 
Loven indebærer, at de frie grundskolers adgang til at etablere og drive privatinstitutioner og private pasningsordninger for børn, der er mindst 2 år og 6 måneder, men endnu ikke begyndt i børnehaveklassen, bliver udvidet til også at gælde børn under 2 år og 6 måneder.
Loven indebærer, at elever på frie skoler får ret til at danne elevråd eller på anden demokratisk måde at varetage deres fælles interesser vedrørende skolen. Skolens leder er forpligtet til at opfordre dem hertil, hvis de ikke benytter denne ret. 
Loven har til formål at ændre sammensætningen af Rådet for Etniske Minoriteter, som har til opgave at rådgive social-, børne- og integrationsministeren om spørgsmål af betydning for flygtninge og indvandrere. Der lægges således op til, at alle kommuner skal kunne udpege et medlem til Repræsentantskabet for Rådet for Etniske Minoriteter, hvorfra der vælges fem medlemmer til rådet.   Derudover medfører loven, at de fire største kommuner får mulighed for at opnå en fast plads i rådet. Endelig indeholder loven en bestemmelse om, at social-, børne- og integrationsministeren udpeger 5 medlemmer til rådet. 
Loven bygger på et delnotat om sagstilgangen til Højesteret afgivet af Udvalget om bedre og mere effektiv behandling af civile sager ved domstolene. Loven medfører en række ændringer af reglerne vedrørende anke af sager behandlet af landsretten som 1. instans og sager behandlet af Sø- og Handelsretten som 1. instans. Desuden udvides Sø- og Handelsrettens kompetence til at behandle civile sager i 1. instans på nogle specialområder, herunder visse transportsager, markedsføringssager og sager om lov om finansiel virksomhed.  Loven træder i kraft den 1. februar 2014.
Med loven bemyndiges Udlændingenævnet til at fastsætte regler om forsørgelse af asylansøgere. Desuden overføres klagesager fra Justitsministeriet til Udlændingenævnet, og der overføres bemyndigelse fra justitsministeren til Udlændingenævnet til at fastsætte Udlændingenævnets forretningsorden.
Loven medfører en bemyndigelse til justitsministeren til at fastsætte regler om, at en udlænding ved indgivelse af ansøgning til Udlændingestyrelsen skal anvende et ansøgningsskema eller en digital ansøgningsløsning, som Udlændingestyrelsen stiller til rådighed.   Desuden medfører loven en bemyndigelse til beskæftigelsesministeren til at fastsætte regler om, at en udlænding ved indgivelse af en ansøgning til Styrelsen for Fastholdelse og Rekruttering skal anvende en digital ansøgningsløsning, som Styrelsen for Fastholdelse og Rekruttering stiller til rådighed.
Loven er en udløber af aftale af 26. november 2013 om finansloven for 2014 mellem regeringen (Socialdemokraterne, Radikale Venstre og Socialistisk Folkeparti), Venstre og Det Konservative Folkeparti. Ifølge loven fremrykkes tidligere aftalte skatte- og afgiftslempelser.  Fra »Aftaler om Vækstplan DK« fremrykkes til 2014 afskaffelsen af den vægtbaserede emballageafgift, forhøjelsen af skattekreditten for forsknings- og udviklingsaktiviteter i virksomhederne, længere momskredittider for små virksomheder, nedsættelsen af energiafgifterne på brændsler til proces til EU’s minimumsafgifter og fradrag for selvstændiges syge- og arbejdsskadeforsikring.   Fra »Aftale om en skattereform« fra 2012 fremrykkes forhøjelsen af beskæftigelsesfradraget i perioden 2014-2017, og det ekstra beskæftigelsesfradrag for enlige forsørgere fremrykkes, så det får fuld virkning fra 2014.  
Med loven etableres en ordning for veteraner, hvor der ikke stilles krav om, at dokumentationen for sygdomsdebut vedrørende ptsd i arbejdsskadesager skal ske i form af lægebesøg inden for som udgangspunkt 6 måneder.  Særordningen gælder for alle tidligere udsendte soldater og andre statsansatte med sent diagnosticeret posttraumatisk belastningsreaktion og deres efterladte. Som tidligere udsendt soldat og anden statsansat forstås en person, der som led i ansættelsen mindst en gang har været udsendt til eller i øvrigt opholdt sig i tjenstlig medfør i områder i udlandet, hvor danske statsansatte deltager i konfliktforebyggende, fredsbevarende, fredsskabende, humanitære eller andre lignende opgaver.  Det er en betingelse for anerkendelse, at begrundelsen for, at tilskadekomne ikke har kunnet få anerkendt sygdommen efter lov om arbejdsskadesikring, alene er manglende dokumentation for tidsmæssig sammenhæng mellem belastning og sygdomsdebut. Der skal foreligge en psykiatrisk speciallægeerklæring udstedt senere end 6 måneder efter belastningens ophør, hvori det erklæres, at veteranen sandsynligvis har ptsd, som er opstået i tilknytning til og som følge af sin udsendelse.   Arbejdsskadestyrelsen skal i forlængelse af behandlingen af arbejdsskadesagen af egen drift behandle spørgsmålet om erstatning efter loven. Det fastholdes dermed, at veteranernes primære mulighed for at få anerkendt ptsd også fremover skal gå via arbejdsskadesikringsloven, mens den særlige ordning, der etableres ved loven, giver en ekstra mulighed for at anerkende relevante sager. Erstatning og godtgørelse fastsættes efter reglerne i arbejdsskadesikringsloven.  Loven er en udmøntning af Folketingets vedtagelse nr. V 57 af 23. april 2013. 
Loven betyder, at der i forbindelse med en afgørelse om inddragelse af en opholdstilladelse meddelt på baggrund af ægteskab eller fast samlivsforhold fremover skal tages særligt hensyn til, om opholdsgrundlaget ikke længere er til stede som følge af samlivsophør, der skyldes, at den i Danmark fastboende person er afgået ved døden. I disse sager skal der fremover lægges betydelig vægt på, om udlændingen har udvist evne og vilje til at integrere sig i det danske samfund.   Loven gennemfører den politiske aftale, som regeringen (Socialdemokratiet, Radikale Venstre og Socialistisk Folkeparti) indgik med Venstre, Enhedslisten, Liberal Alliance og Det Konservative Folkeparti den 13. november 2013 om ændring af reglerne om adgangen til fortsat ophold her i landet i tilfælde af en herboende ægtefælles død.
Forslaget indebar, at ældre først skulle til tvunget lægetjek i forbindelse med fornyelse af kørekort, når de fyldte 75 år. Herefter skulle ældre bilister på over 75 år gennemgå et lægetjek hvert tredje år, indtil de fyldte 84 år, hvorefter en screening skulle foretages årligt. Desuden skulle der igangsættes en undersøgelse af den danske screeningsordning for at se, om der kunne være belæg for yderligere lempelse af kørekortkravene for ældre.
Med folketingsbeslutningen pålægger Folketinget regeringen inden udgangen af folketingsåret 2013-14 at iværksætte en systematisk undersøgelse af og en indsats mod grænsehindringer inden for rigsfællesskabets grænser med henblik på i større grad at sikre fri bevægelighed, vækst og beskæftigelse inden for rigsfællesskabets grænser.
Efter forslaget skulle udvisningsreglerne i udlændingeloven justeres, så der altid skulle ske udvisning, medmindre dette med sikkerhed ville være i strid med Danmarks internationale forpligtelser, og så reglerne om betinget udvisning også gjaldt for udlændinge, der var omfattet af EU-reglerne.
Forslaget havde til formål at sikre danskernes kulturelle rettigheder i Danmark. For det første foresloges det, at dansk mad med svinekød og ikkereligiøst slagtet kød skulle tilbage i de danske daginstitutioner og andre steder, hvor det offentlige stod for tilberedning af mad til borgerne. For det andet foresloges det, at offentligt ansatte forpligtedes til at hilse respektfuldt på andre mennesker, når de optrådte i egenskab af deres embede.
Med loven etableres en ny myndighed, Patientombuddet, der skal være den ene klageindgang på sundhedsområdet. Patienter vil få mulighed for at klage over manglende efterlevelse af en række patientrettigheder og over sundhedsvæsenets sundhedsfaglige virksomhed, uden at der samtidig kan klages over bestemte sundhedspersoner.  Klager over bestemte sundhedspersoners sundhedsfaglige virksomhed vil fremover blive behandlet af den anden klageindgang, Disciplinærnævnet, der afløser Patientklagenævnet. I Disciplinærnævnet vil der være ligelig repræsentation af patientrepræsentanter og sundhedsfagligt uddannede medlemmer.   Der åbnes med loven mulighed for dialog med den lokale region, når der klages over en sundhedsperson eller sundhedsydelse, der helt eller delvis betales af en region.   Herudover etableres Psykiatrisk Ankenævn, der skal behandle klager over visse af de lokale psykiatriske patientklagenævns afgørelser.   Lovforslaget var en udmøntning af regeringens kvalitetsreform og finanslovaftalen for 2009 og 2010.
Med folketingsbeslutningen giver Folketinget sit samtykke til, at et dansk militært bidrag stilles til rådighed for den internationale indsats til støtte til Iraks militære indsats mod terrorbevægelsen ISIL og for at bistå myndighederne i Irak med at beskytte civilbefolkningen mod alvorlige overgreb. Det danske bidrag består af et C-130J-transportfly (Hercules) med mandskab, og det skal, foreløbig frem til årsskiftet 2014/15, løse transportopgaver til støtte for den amerikanskledede operation i Irak. Opgaverne inkluderer, som udgangspunkt, transport af personel, våben, ammunition, materiel og forsyninger til de irakiske og kurdiske styrker samt øvrige samarbejdspartnere.
Med loven gennemføres en række emnemæssigt forskellige ændringer i lov om finansiel virksomhed og i en række andre finansielle love.  	Loven indebærer, - at de finansielle virksomheder får mulighed for at vælge, om de vil aflægge årsregnskab efter internationale regnskabsstandarder godkendt af EU (IAS- forordningen) eller efter de danske regnskabsregler, - at den enkelte finansielle virksomheds ledelse skal opgøre et individuelt solvensbehov for virksomheden, - at Finanstilsynets tavshedspligt bliver lempet, - at ophørsreglerne for forskellige typer af finansielle virksomheder bliver harmoniseret,  - at grænserne for, hvornår en udsteder af elektroniske penge bliver omfattet af reglerne om elektroniske penge, bliver hævet, - at kompetencen til at udstede regler om prisoplysning på det finansielle område bliver overført fra ministeren for familie- og forbrugeranliggender til økonomi- og erhvervsministeren, - at forsikringsselskaberne alene må indgå aftaler om forsikringsformidling med visse erhvervsdrivende, - at opkrævningsmetoden for bidrag til garantifonden for skadesforsikringsselskaber bliver ændret, - at hæftelsesreglerne for investeringsforeninger bliver ændret således, at afdelingerne i en forening alene hæfter for egne forpligtelser, og - at Erhvervs- og Selskabsstyrelsen får hjemmel til at fastsætte regler om gennemførelsen af hvidvasktilsynet.  Baggrund: 	Af bemærkningerne til lovforslaget fremgik det, at formålet med ændringerne var at give de finansielle virksomheder mulighed for fleksibilitet ved regnskabsaflæggelsen samt forbedre sammenligneligheden og gennemskueligheden på EU-plan.
Lovforslaget fastlagde de konkrete niveauer for udgiftslofter for stat, kommuner og regioner for finansåret 2018. Det følger af budgetloven, at lovforslaget om fastsættelse af udgiftslofter for det fjerde af de følgende finansår skal fremsættes sammen med finanslovforslaget. Lovforslaget ville ligesom finanslovforslaget blive genfremsat i Folketingsåret 2014-15.
Lovforslaget ændrede de konkrete niveauer for udgiftslofter for stat, kommuner og regioner for finansårene 2015, 2016 og 2017. Lovforslaget var en opfølgning af Aftalerne om Vækstpakke 2014, der blev indgået i juli 2014. Lovforslaget vil som finanslovforlaget blive genfremsat i Folketingsåret 2014-15.
Med loven efterkommes et kommunalt ønske om, at kommunerne i de fire International Citizen Services (ICS) kan samarbejde om at varetage opgaver om registrering af indrejse i Det Centrale Personregister (CPR) med henblik på at skabe de bedste rammer for den service, der i et ICS kan ydes udenlandske arbejdstagere og deres familier.  Med samme formål for øje tillader loven, at en kommune i et ICS kan samarbejde om udstedelse af sundhedskort og EU-sygesikringskort m.v. Loven giver således den nødvendige lovhjemmel til, at en kommune kan overlade opgaver vedrørende registrering af indrejse i CPR og udstedelse af sundhedskort m.v. til en anden kommune i et ICS for personer, der betjenes i et ICS. Med loven gennemføres endvidere visse mindre ændringer af CPR-loven.
Loven er et led i implementeringen af regeringens plan om effektiv administration og har til formål at gennemføre administrative forenklinger af bygningsfredningsloven. Loven indebærer i hovedtræk, at mindre indgribende bygningsarbejder kan iværksættes på baggrund af skriftlig underretning, at offentliggørelse af fredninger og affredninger udelukkende kan ske digitalt, og at man ikke længere skal indberette til Kulturstyrelsen ved nedrivning eller afhændelse af offentligt ejede bygninger.
Loven afskaffer bestemmelser om, at en kommunalbestyrelse bl.a. er forpligtet til at vurdere mulighederne for at udvide ordninger om frit valg, at indføre frit valg på nye områder, at informere om frit valg på områder, der ikke er omfattet af sammenlignelig brugerinformation, og at informere om, hvor borgerne kan henvende sig om leveringen af en serviceydelse. Loven afskaffer også den obligatoriske ordning for sammenlignelig brugerinformation og nedlægger dermed it-portalen www.brugerinformation.dk. Hensigten med loven er at forenkle reglerne for kommunalbestyrelsens arbejde med at fremme frit valg og at give den enkelte kommune en administrativ lettelse og større handlefrihed i arbejdet.
Loven tager afsæt i udredningen af fremtidens museumslandskab og indebærer overordnet to hovedpunkter: forenkling af den nuværende tilskudsstruktur til museerne og etablering af en samlet pulje til udvikling af museumsområdet. Desuden opdateres lovens formålsbestemmelse, sådan at bestemmelser om museernes indberetning til centrale registre ajourføres, at kravene til museumslederes kvalifikationer forenkles, og at direkte tilskud til konserveringscentre afvikles.
Loven ophæver lovbestemmelserne om de kommunale kvalitetskontrakter og de kommunale og regionale udbudsstrategier. Afskaffelsen af de kommunale kvalitetskontrakter og de kommunale og regionale udbudsstrategier skal give plads til et øget fokus på resultater i stedet for proceskrav, hvilket skal skabe rum for større fagligt ansvar og give plads til nytænkning.
Loven sikrer, at man modtager godtgørelse, hvis man ejer størstedelen af den jord, der bliver berørt af beskyttelseszonerne omkring vandboringer til almene vandforsyningsanlæg. I dag modtager alene ejeren af det jordstykke, hvorpå boringen ligger, godtgørelse. I en række tilfælde har vandforsyningsselskaberne opkøbt den jord, som boringerne ligger på, mens der er en anden ejer af den jord, der bliver omfattet af beskyttelseszonerne.   Reglerne om godtgørelse ved beskyttelseszoner om vandindvindingsboringer blev indført med Grøn Vækst-loven fra 2011. Loven bringer de gældende regler i overensstemmelse med den oprindelige hensigt, så den mest berørte lodsejer godtgøres.
Med loven gives miljøministeren hjemmel til at indføre regler til administrationen af en række EU-forordninger, der har det fælles mål at bekæmpe ulovlig skovhugst og den dertilhørende handel med træ og træprodukter. I forordningerne søges handel med ulovligt fældet træ og træprodukter bekæmpet bl.a. ved et forbud mod at sælge ulovligt fældet træ og træprodukter i EU, ved at forpligte virksomheder til at udvise fornøden omhu for, at træet stammer fra lovligt skovbrug, ved at styrke muligheden for at spore træets oprindelse og vej gennem forhandlerled samt ved et krav om licens fra en godkendt myndighed om lovligheden.  Loven bemyndiger miljøministeren til at fastsætte nærmere regler om administration, tilsyn, sanktioner og eventuel gebyropkrævning til at sikre efterlevelse af forordningerne. Loven træder i kraft 1. januar 2013, så de administrative bestemmelser kan træde i kraft senest med tømmerforordningen den 3. marts 2013.
Formålet med loven er at tillade forsøgsordninger, der indebærer, at kommuner, som etablerer cykelparkeringsrestriktioner eller -forbud, inden for nærmere bestemte rammer får adgang til at håndhæve de pågældende restriktioner eller forbud. Det vil sige, at kommunerne med justitsministerens tilladelse f.eks. får adgang til at flytte en ulovligt parkeret cykel til et nærmere angivet område i nærheden, hvor cyklens ejer eller bruger til enhver tid kan hente den. Flytningen kan ske, uden at cyklens ejer m.v. partshøres og modtager individuel meddelelse herom.  Loven træder i kraft den 1. marts 2013.
Loven skal sikre, at der skabes et bedre vidensgrundlag til at vurdere risiko for oversvømmelser som følge af kapacitetsproblemer i spildevandsanlæg og dermed give ejere af fast ejendom viden om, hvor udsat deres ejendom kan forventes at være ved oversvømmelser. Med loven bemyndiges miljøministeren til at fastsætte rammerne for spildevandsforsyningsselskabers pligt til at udarbejde og udlevere oversvømmelseskort og oplysninger til kommunalbestyrelserne vedrørende risiko for oversvømmelser. Den øgede viden skal give kommunerne bedre forudsætninger for at træffe beslutning om forebyggende tiltag til at hindre oversvømmelser.
Formålet med loven er at give virksomheder, der arbejder uden for deres hjemkommune, adgang til genbrugspladser i nærheden af arbejdsstedet. Det vil især være af interesse for håndværksvirksomheder, der står for ca. 70 % af virksomhedernes besøg på genbrugspladser. På den måde undgås, at der transporteres store mængder affald rundt i landet.   Loven er en udmøntning af en politisk aftale fra juli 2011 om adgang til genbrugspladser for virksomheder på tværs af kommuner. Aftalen er indgået mellem Venstre, Socialdemokratiet, Dansk Folkeparti, Socialistisk Folkeparti, Radikale Venstre og Konservative.
Loven udmønter bl.a. en række effektiviserings- og prioriteringsinitiativer på Justitsministeriets område som led i udmøntning af initiativet om effektiv administration, jf. finanslovsaftalen for 2012. Med loven ændres persondataloven, således at visse overførsler af oplysninger til tredjelande ikke kræver tilladelse fra Datatilsynet. Desuden afskaffes Ministerialtidende, og der indføres en bagatelgrænse for politiets behandling af hittegods.  Derudover ændres deponeringsloven, således at alle pengeinstitutter i kraft af deres tilladelse efter lov om finansiel virksomhed til at drive pengeinstitutvirksomhed vil kunne fungere som deponeringssted i henhold til deponeringsloven. Ud over initiativerne vedrørende effektiv administration forhøjes betalingen efter persondataloven for private dataansvarliges og databehandleres anmeldelser til og ansøgninger om tilladelser fra Datatilsynet.  Loven træder i kraft den 1. januar 2013.
Formålet med loven er at gennemføre EU-direktiv 2009/29/EF, som ændrer kvotehandelsdirektivet fra 2003 med henblik på at forbedre og udvide EU's kvotehandelssystem for CO2-kvoter fra og med tredje kvotehandelsperiode, der løber fra 2013 til 2020. Et centralt element er, at produktionsenheders driftsledere og luftfartsoperatører årligt på en bestemt opgørelsesdato skal returnere CO2-kvoter til staten, der svarer til deres drivhusgasudledning.
Formålet med loven er at gennemføre Europa-Parlamentets og Rådets direktiv 2011/7/EU af 16. februar 2011 om bekæmpelse af forsinket betaling i handelstransaktioner. Direktivet gælder ikke for forbrugerforhold.  Med loven forhøjes tillægget til den lovbestemte morarentesats med 1 procentpoint fra 7 pct. til 8 pct. Denne ændring vil gælde for hele rentelovens område, dvs. også i forbrugerforhold. Der indføres endvidere en ret for fordringshaver til at kræve et fast kompensationsbeløb i tilfælde af forsinket betaling. Herudover indføres en regel om, at fordringshavers ret til at kræve kompensation for inddrivelsesomkostninger samt fordringshavers ret til morarente ikke kan udelukkes ved aftale.  Loven indeholder endvidere regler om betalingsfrister. I lovforslaget som fremsat blev foreslået, at en aftale om, at betalingsfristen mellem to erhvervsdrivende overskrider 60 dage, ville kræve fordringshavers udtrykkelige godkendelse, men under lovforslagets behandling stillede udvalget ændringsforslag om at ændre betalingsfristen til 30 dage. Endelig ændres erstatningsansvarsloven og forsikringsaftaleloven, således at renten efter disse love som hidtil kommer til at svare til den almindelige morarentesats efter renteloven.  Loven træder i kraft den 1. marts 2013.
Formålet med loven er at gennemføre Kommissionens direktiv 2011/90/EU af 14. november 2011 om ændring af del II i bilag I til Europa-Parlamentets og Rådets direktiv 2008/48/EF, der indeholder nye supplerende antagelser til brug for beregningen af ÅOP (årlige omkostninger i procent) – herunder navnlig i forhold til tidsubegrænsede kreditaftaler. Ændringsdirektivet fastsætter desuden standarder for tidspunktet for den første udnyttelse af kreditten og de tilbagebetalinger, der skal foretages af forbrugeren.  Loven træder i kraft den 1. januar 2013, som er den dato, hvor ændringsdirektivet skal være gennemført i dansk ret.
Loven har til formål at revidere retsplejelovens bestemmelser om forkyndelse bl.a. i lyset af erfaringerne med reglernes anvendelse i praksis siden den seneste større ændring af reglerne i 1972. Der indføres bl.a. regler om telefonforkyndelse samt en mere enkel form for digital forkyndelse. Desuden får også andre myndigheder end domstolene mulighed for at foretage digital forkyndelse uden samtykke. For at forhindre, at tiltalte og vidner udebliver fra retsmøder, får retterne og politiet mulighed for at sende sms-påmindelser og påmindelser pr. e-mail til personer, der skal møde i retten. Med loven indføres desuden regler i retsplejeloven om forkyndelse for juridiske personer (selskaber m.v.), og der åbnes op for, at forkyndelse efter omstændighederne kan ske for ledelsen eller personalet på en institution eller et hospital, hvor den pågældende er bosat eller midlertidigt opholder sig.  Loven træder i kraft den 1. juli 2013, dog fastsætter justitsministeren tidspunktet for ikrafttræden af § 1, nr. 7.
Loven betyder, at selvejende uddannelsesinstitutioner, der tilbyder uddannelse af erhvervsfiskere, får mulighed for at blive godkendt som fiskeriberettigede og eje eller på anden måde råde over fartøjer, der kan opnå status som erhvervsfiskerifartøjer.
Loven går ud på at sikre,  – at de danske regler om indeholdelse af kildeskat på udbytter ikke omgås ved koncerninterne omstruktureringer, hvor skattepligtige udbytter »veksles« til skattefri betaling på gæld,  – at udenlandske selskaber ikke benytter danske gennemstrømningsselskaber til at omgå andre landes beskatning af udbytter, og  – at alle selskaber og foreninger er omfattet af fuld dansk skattepligt, hvis de enten er registreret her i landet eller har ledelsens sæde her i landet.  Indførelsen af kildeskat på udbytter ved koncerninterne omstruktureringer og fuld skattepligt ved registrering eller ledelsens sæde her i landet har alle karakter af værnsregler, som skal forhindre utilsigtede provenutab.   Loven skal som udgangspunkt træde i kraft den 15. december 2012. Dog har bestemmelserne om omgåelse af udbyttebeskatning virkning fra tidspunktet for fremsættelsen af lovforslaget for at forhindre spekulation.
Loven ændrer fødevareloven, så man ophæver reglerne om nedsættelse af Fødevarekontroludvalget og revisionsenheden. Som erstatning for Fødevarekontroludvalget oprettes et strategisk udvalg, hvor Fødevarestyrelsen og repræsentanter for interessenterne på fødevare-, foder- og veterinærområdet bl.a. kan drøfte resultaterne af den interne auditering og de fremtidige planer for auditering. Den auditering, som hidtil er blevet varetaget af revisionsenheden, skal fremover foretages af en intern enhed i Fødevarestyrelsen.
Loven er en konsekvens af regeringens aftale med Kommunernes Landsforening (KL) om kommunernes økonomi for 2013. Aftalen understøtter kommunernes muligheder for at føre en aktiv boligpolitik, og loven nedsætter det kommunale grundkapitalindskud til almene boliger til 10 pct. fra den 1. juli 2012 og som udgangspunkt frem til udgangen af 2016. Kapitalindskuddet i forbindelse med etablering af friplejeboliger nedsættes tilsvarende.
Loven ændrer fremgangsmåden ved DSB’s anskaffelse af rullende materiel. Fremover skal transportministeren godkende virksomhedens beslutninger om udbudsmateriale og kontrakter. Loven indebærer desuden, at procedurerne for godkendelse af investeringer, herunder finansieringen, forenkles, og at der gives mulighed for at give udvidet statsgaranti til DSB. Desuden indebærer loven, at den fremtidige sammensætning af bestyrelsen for DSB bliver mere fleksibel, ved at der fastsættes et minimums- og et maksimumsantal for antallet af bestyrelsesmedlemmer.
Loven skal lette byrderne for små virksomheder og styrke det offentlige tilsyn med revisorer i virksomheder af offentlig interesse, herunder børsnoterede og finansielle virksomheder.  Der indføres en erklæringsstandard for små virksomheder som alternativ til revision. Samtidig får meget små holdingvirksomheder mulighed for at fravælge revision, hvilket ligestiller dem med andre meget små virksomheder. Virksomhederne skal desuden kun oplyse om fravalget den første gang, virksomheden vælger ikke at have revision, i modsætning til i dag, hvor det kræves igen hvert efterfølgende år.   Den offentlige kvalitetskontrol med revisionsvirksomheder, der reviderer bl.a. børsnoterede og finansielle virksomheder, udføres fremover af offentligt ansatte kvalitetskontrollanter i stedet for af praktiserende revisorer. Derved er de danske regler om offentlig kvalitetskontrol af revisionsvirksomheder i overensstemmelse med de internationale normer og EU-standarder.
Loven har til formål at sikre en mere ligelig fordeling af kvinder og mænd i statslige virksomheders bestyrelser m.v. Loven pålægger alle statslige institutioner og virksomheder at opstille måltal for antallet af det underrepræsenterede køn i deres bestyrelser og andre kollektive ledelsesorganer. Endvidere skal statslige institutioner og virksomheder med 50 eller flere medarbejdere udarbejde en politik for at øge antallet af det underrepræsenterede køn i deres øvrige ledelsesniveauer. Loven indebærer desuden en ophævelse af den nuværende mulighed for at gøre forskel på kvinder og mænd i forbindelse med forsikring og lignende finansielle ydelser.
Loven bygger på Den Fællesoffentlige Digitaliseringsstrategi 2011-2015 og har til formål at sikre, at al relevant skriftlig kommunikation mellem virksomheder, borgere og det offentlige skal foregå digitalt på Erhvervs- og Vækstministeriets område.  Der er tale om en samlelov, der foretager ændringer i 67 erhvervsrettede love på Erhvervs- og Vækstministeriets område og 1 lov på Økonomi- og Indenrigsministeriets område.
Loven har til formål at sikre en mere ligelig fordeling af kvinder og mænd i ledelsen af de store danske virksomheder. Loven indeholder således krav om, at de ca. 1.100 største virksomheder i Danmark skal opstille måltal for andelen af det underrepræsenterede køn i det øverste ledelsesorgan. Endvidere indfører loven krav om, at de pågældende virksomheder skal udarbejde en politik for at øge andelen af det underrepræsenterede køn på virksomhedernes øvrige ledelsesniveauer. Virksomhederne pålægges at afrapportere om både måltal og politikker årligt, og der indføres en bødestraf, hvis en virksomhed ikke har overholdt eller afrapporteret i overensstemmelse med reglerne.
Forslaget gik ud på at sikre opførelsen og driften af to akuthuse, der skulle placeres i København og Aarhus. Akuthusene skulle tage stofmisbrugere i behandling med det samme, når de henvendte sig. I akuthusene skulle der være en helhedsorienteret indsats, hvor læger, sygeplejersker, psykologer, socialrådgivere m.fl. arbejdede sammen om de udfordringer, som stofmisbrugerne havde.
Forslaget pålagde regeringen at fremsætte lovforslag, der genindførte ligningslovens § 33 A inden udgangen af 2012.  Forslagsstillerne henviste bl.a. til, at ophævelsen af ligningslovens § 33 A forringede danske virksomheders konkurrenceevne, og at det var den forkerte vej at gå i en tid med faldende beskæftigelse, stigende ledighed og lav vækst. I stedet skulle der arbejdes for at forbedre erhvervslivets rammevilkår, så konkurrencesituationen og mulighederne for at skabe arbejdspladser blev bedret.
Forslaget gik ud på at forhøje grænsen for finansielle aktiver til 75 pct. i forbindelse med succession ved overdragelse af aktier.  Forslagsstillerne henviste til, at regeringens nedsættelse af grænsen for succession til 50 pct. forringer danske, familieejede virksomheders konkurrenceevne. Det var efter forslagsstillernes opfattelse den forkerte vej at gå i en tid med faldende beskæftigelse, stigende ledighed og lav vækst. I stedet skulle der arbejdes for at forbedre erhvervslivets rammevilkår, så konkurrencesituationen og mulighederne for at skabe arbejdspladser blev bedret.
Forslaget gik ud på at få afskaffet afgiften på mættet fedt inden udgangen af 2012. Forslagsstillerne henviste bl.a. til, at en afskaffelse af fedtafgiften ville gavne dansk erhvervsliv, herunder lette det administrative bøvl med fedtafgiften og dermed forbedre virksomhedernes konkurrenceevne. Derudover ville en afskaffelse af fedtafgiften alt andet lige også komme de danske forbrugere til gavn i form af lavere priser på f.eks. smør og kød.
Forslaget handlede om at sikre et mere effektivt mellemstatsligt samarbejde om afsoning af straf i hjemlandet og efterforskning af grænseoverskridende kriminalitet. Der skulle indledes bilaterale forhandlinger med EU-medlemsstater og andre relevante stater for at opnå aftaler, der kunne supplere de eksisterende regler på området, herunder aftaler, der indebar, at domfældte udlændinge ville kunne tilbagesendes, når de manglede at afsone helt ned til 1 måned af den idømte straf. Derudover skulle straffesager mod udlændinge, som blev vurderet at kunne føre til udvisning og hjemsendelse til afsoning, hastebehandles ved domstolene. Beslutningsforslaget var en delvis genfremsættelse af B 52 fra folketingsåret 2011-12.
Ifølge forslaget skulle der på finansloven for 2013 afsættes en pulje på 50 mio. kr. til skatte- og afgiftslettelser for turismeerhvervet. Formålet var at forbedre konkurrenceevnen og understøtte vækst og jobskabelse.
Forslaget gik ud på at bevare boligjobordningen. Forslagsstillerne henviste til, at ordningen, der blev indført i 2011, havde været en succes og bidrog til, at sort arbejde blev gjort hvidt, ligesom ordningen havde øget aktiviteten i erhvervene. Forslagsstillerne mente på den baggrund, at boligjobordningen skulle videreføres i stedet for at blive afskaffet, som det var blevet besluttet af regeringen.
Forslaget handlede om at bevare og udvide boliogjobordningen efter 2012, så tilskuddet svarede til det, som blev givet i henhold til de svenske ROT- og RUT-avdrag. Forslagsstillerne henviste til, at en bevarelse og forbedring af boligjobordningen ville øge den økonomiske aktivitet, skabe arbejdspladser, øge skatte- og momsindbetalinger, mindske sort arbejde m.v.  Forslagsstillerne mente, at tilskuddet fremover skulle øges til 40.000 kr. pr. person svarende til indholdet af den svenske ordning.
Beslutningsforslaget gik ud på at forbedre retsstillingen for danske statsborgere, der var ofre for grove volds- og sædelighedsforbrydelser begået i udlandet. Disse ofre skulle bl.a. sikres erstatning på lige fod med ofre for tilsvarende forbrydelser begået i Danmark, og de skulle have en betydelig bedre bistand fra de danske myndigheder i forhold til bl.a. oplysninger i sagen mod gerningsmanden, end tilfældet hidtil havde været.
Beslutningsforslaget gik ud på at genindføre en pulje på 100 mio. kr. til at opprioritere det fysiske miljø i kommuner i landdistrikterne. Puljen skulle give økonomisk støtte til kommuner, der ville fjerne tomme, misligholdte og faldefærdige bygninger, så kommunerne kunne genskabe et mere attraktivt lokalmiljø for borgerne.
Forslaget gik ud på at fortolke EU's forordning nr. 1072/2009 af 21. oktober 2009 om fælles regler for adgang til markedet for international godskørsel, så der blev indført en karensperiode på syv kalenderdage ved udførelse af cabotagekørsel på op til tre ture efter afslutningen af en international transport med gods ind i Danmark (cabotagekørsel er indenrigstransport i et andet land end transportørens hjemland). Karensperioden skulle ikke kunne ophæves, ved at man udførte en ny international transport med eller uden gods ind i Danmark, før den forudgående syvdagesperiode udløb.
Loven giver en kommunalbestyrelse mulighed for at yde et særligt vederlag til næstformænd for udvalg, som er nedsat af kommunalbestyrelsen. Kommunalbestyrelsen får også mulighed for at fastsætte en højere eller lavere diætsats – eller ingen diætsats – til medlemmer af valgbestyrelsen, valgstyrere og tilforordnede vælgere. Loven giver desuden enhver vælger – uden at der stilles krav om, at vælgeren er forhindret i at møde frem på afstemningsdagen – mulighed for at brevstemme i enhver kommune her i landet. Loven udmønter forenklingsinitiativer i moderniseringsaftalen, som regeringen har aftalt med Kommunernes Landsforening.
Ifølge loven skal den nye læreruddannelse fremover reguleres ved en uddannelsesbekendtgørelse med hjemmel i lov om erhvervsakademiuddannelser og professionsbacheloruddannelser. Loven er en udmøntning af den politiske aftale om den nye læreruddannelse.
Det overordnede formål med loven er at opdatere og præcisere lov om Vækstfonden, så loven bliver mere retvisende i forhold til Vækstfondens allerede eksisterende aktiviteter.  Loven giver Vækstfonden mulighed for at udføre tjenesteydelser. Vækstfonden vil f.eks. kunne være kapitalforvalter i de tilfælde, hvor fonden har særlige forudsætninger for det, og hvor fonden kan udføre tjenesteydelsen uden at konkurrere med det almindelige kommercielle marked. Samtidig fjernes indstillingsretten til Vækstfondens bestyrelse for Danmarks Vækstråd og Rådet for Teknologi og Innovation med henblik på at professionalisere bestyrelsen og forenkle udpegning af bestyrelsesmedlemmerne.
Loven indeholder to dele. For det første mindskes ordregivers administrative byrder ved at fjerne annonceringspligten for de såkaldte bilag II B-tjenesteydelser, som bl.a. omfatter social- og sundhedsydelser, juridiske ydelser og hotel- og restaurationsvirksomhed. Ordregiver vil dog fortsat være underlagt EUF-traktatens principper om ligebehandling og gennemsigtighed, hvilket indebærer, at ordregiveren skal sikre, at en kontrakt, der har klar grænseoverskridende interesse, udsættes for en passende grad af offentlighed.  For det andet får kommunerne friere adgang til at udføre opgaver for en anden offentlig myndighed, herunder en anden kommune, og grænsen for den andel af omsætningen i selskaber med kommunal eller regional deltagelse, der må stamme fra salg til andre end kommuner henholdsvis regioner, øges fra 25 pct. til 50 pct. Loven ændrer ikke på det overordnede formål med lov om kommuners udførelse af opgaver for andre offentlige myndigheder og kommuners og regioners deltagelse i selskaber (L 548), og det offentlige skal fortsat ikke bevæge sig ud på områder, hvor der allerede er et velfungerende privat marked.  Loven er et led i regeringens initiativer til offentlig regelforenkling og indgår desuden som led i udmøntningen af aftale om kommunernes økonomi for 2013 og aftale om regionernes økonomi for 2013.
Loven betyder, at jordbrugskommissionerne nedlægges, og landbrugslovens regler fremover skal administreres af NaturErhvervstyrelsen. Endvidere indebærer loven, at Fødevareministeriet fremover varetager opgaven med at udarbejde jordbrugsanalyser. Ændringer skal ses som en følge af handlingsplanen »Effektiv administration i staten«. Som konsekvens af nedlægningen af jordbrugskommissionerne ændres sammensætningen af jordfordelingskommissionerne, så der oprettes en jordfordelingskommission for hver landsdel, en vest for Lillebælt og en øst for Lillebælt.
Loven skal gennemføre en række tekniske justeringer af sprøjtejournalloven. Baggrunden for disse ændringer er ny EU-lovgivning på pesticidområdet. Herudover betyder loven, at myndighederne kan komme i besiddelse af de oplysninger, der er nødvendige for at føre en mere målrettet og effektiv kontrol med landbrugets forbrug af pesticider.
Loven giver patienter ret til udredning i sygehusvæsenet inden for 30 dage. Hvis det ikke er fagligt muligt at udrede patienten inden for 30 dage, skal regionsrådet inden for samme frist opstille en plan for det videre udredningsforløb.  Med loven indføres der en differentieret ret til udvidet frit sygehusvalg på private aftalesygehuse, således at retten indtræder ved 2 måneders ventetid ved mindre alvorlige sygdomme og ved 1 måneds ventetid ved alvorlige sygdomme.  Loven træder i kraft den 1. januar 2013, dog træder retten til hurtig udredning først i kraft den 1. september 2013.
Loven gennemfører dele af et nyt EU-direktiv om forfalskede lægemidler i dansk ret. Formålet med direktivet er at bekæmpe risikoen for, at forfalskede lægemidler kommer ind i den lovlige forsyningskæde for lægemidler. Dette indebærer en lang række ændringer i lægemiddelloven og apotekerloven. Herudover åbnes der med loven mulighed for, at lægemiddelvirksomheder kan ansøge om generelt klausuleret tilskud til lægemidler, og endelig nedlægges Bløderudligningsordningen.
Loven har primært til formål at sikre et større rekrutteringsgrundlag i forbindelse med besættelse af ledige provstestillinger, således at andre end de præster, som allerede er ansat i provstiet, samt ansøgere til den eventuelt ledige præstestilling, hvortil provstestillingen hidtil har været knyttet, får mulighed for at søge en ledig provstestilling.  Loven trådte i kraft den 1. marts 2013 og funktionsperioden for de provstiudvalg, som efter de gældende regler løber fra den 1. april 2009, forlænges til den 31. oktober 2013.
Loven indebærer, at private sygehuse, klinikker og speciallægepraksisser selv skal finansiere de skader, som sker. Det gælder i det omfang, undersøgelser, behandlinger m.v. betales af borgeren selv eller af en sundhedsforsikring eller vedrører det udvidede frie sygehusvalg. Behandlinger m.v., der udføres af speciallæger som en ydelse efter sundhedslovens § 64, stk. 1-3 (sygesikringsydelser), er fortsat omfattet af regionernes erstatningspligt.
Forslaget opfordrede Folketinget til at pålægge regeringen at fremsætte lovforslag om at forhøje momsafløftningen for hotelovernatninger fra 50 pct. til 100 pct. med virkning fra den 1. januar 2013.  Forslagsstillerne henviste til, at den danske turismeindustri i højere grad skulle have mulighed for at konkurrere på lige vilkår med udlandet, hvor der i mange lande var fuld afløftning af momsen på erhvervsmæssige hotelovernatninger.  Forslaget skulle finansieres ved brug af det uforbrugte provenu fra lov nr. 525 af 17. juni 2008 om kantinemoms. Der henvises til lovforslag nr. L 32 B, folketingsåret 2007-08, 2. samling. 
Beslutningsforslaget gik ud på, at der skulle forberedes et forslag til en dansk sproglov med det formål at sikre en sammenhængende sprogkurs, der kunne styrke og udvikle det danske sprog. Forslaget skulle sikre, at dansk sprog blev brugt i flest mulige sammenhænge inden for forskning og alle former for uddannelse, i erhvervslivet og i den offentlige forvaltning.
Forslaget gik ud på, at statens advokatarbejde skulle i udbud, så et bestemt privat advokatfirma ikke længere i realiteten havde monopol på at udføre statens advokatarbejde.  Der blev afgivet beretning over beslutningsforslaget, hvor et flertal i udvalget (udvalget med undtagelse af EL) gav udtryk for, at det var afgørende, at staten fik den bedst mulige juridiske rådgivning og blev repræsenteret bedst muligt ved domstolene, og at det skete til den rigtige pris. Flertallet vurderede, at kammeradvokatordningen grundlæggende burde opretholdes. Flertallet fandt det imidlertid afgørende, at en ny aftale var økonomisk fordelagtig for staten, at der skulle ske visse moderniseringer, og at det burde tilstræbes, at en ny kammeradvokataftale blev indgået hurtigst muligt.
Beslutningsforslaget gik ud på, at der skulle nedsættes en arbejdsgruppe, som skulle udarbejde en plan for udflytning af statslige arbejdspladser til landets yderkommuner og landkommuner.
Med loven revideres konkurrencelovgivningen, så den bliver mere effektiv og anvendelig. Der er tale om fire hovedområder: skærpede sanktioner for brud på konkurrencelovgivningen (større bødestraf og mulighed for fængselsstraf i kartelsager), effektiv håndhævelse af loven i sager om ulovlig støtte og fusion, øget inddragelse af virksomheder i Konkurrencerådets afgørelser og en mere effektiv sagsbehandling i Konkurrenceankenævnet.
Loven indeholder flere elementer, der vedrører skibe i bred forstand. Med loven gennemføres den internationale konvention om fjernelse af vrag ved en forsikringspligt for skibsejeren til dækning af udgifterne til fjernelse af vrag. Det giver bedre mulighed for at få dækket udgifter til vragfjernelse i danske farvande. Loven betyder, at vi i Danmark går videre, end konventionen foreskriver, på to områder: dels ved at udvide kravet om forsikring til også at gælde for mindre danske skibe under konventionens grænse (bruttotonnage mellem 20 og 300), dels ved at udvide anvendelsesområdet til at omfatte søterritoriet (ikke kun den eksklusive økonomiske zone).   Loven gennemfører endvidere EU's passagerrettighedsforordning ved at forbedre skibspassagerers muligheder for at klage over f.eks. forsinkelser og manglende assistance til personer med funktionsnedsættelse. Derudover – som opfølgning af ulykken med Costa Concordia – kan skibsføreren idømmes straf ved pligtforsømmelse i forhold til at hjælpe passagerer ved en søulykke.   Endeligt indføres to betalingsordninger. Det drejer sig om brugerbetaling for sønærings- og kvalifikationsbeviser (omkostningsbestemt gebyr) og en skibsregistreringsafgift. Skibsregistreringsafgiften skal bl.a. sikre et retvisende register ved at skabe incitament til at afmelde skibe, der ikke længere eksisterer eller ikke anvendes erhvervsmæssigt. Den særlige registreringsafgift på 6.000 kr. for fritidsfartøjer ophæves samtidig.
Lovforslaget var det ene af de to halvårlige lovforslag om de personer, der kan få meddelt indfødsret (statsborgerskab) i Danmark.
Loven skal skabe generel hjemmel for sammenlægninger og spaltninger. Samtidig skal loven sikre en mere ensartet forenkling og harmonisering af regelsættet for institutionerne på hele ministerområdet.
Med loven indarbejdes en række hjemler fra finansloven, så universiteterne fremover kan formidle boliger og stipendier i forbindelse med internationale samarbejder.
Loven indeholder følgende to elementer: – Suspension af reglerne om kommunernes 100-procentsfinansiering af arbejdsløshedsdagpenge, når tilbud ikke er givet til tiden. – Suspension af reglerne om kommunernes manglende ret til refusion af udgifterne til kontanthjælp, når tilbud ikke er givet til tiden. Suspensionen gælder for årene 2013 og 2014.  Loven udmønter dele af aftalen om kommunernes økonomi for 2013 indgået mellem regeringen (Socialdemokraterne, Radikale Venstre og Socialistisk Folkeparti) og Kommunernes Landsforening vedrørende en 2-årig suspension af reglerne om 100 pct. kommunal finansiering af udgifterne til arbejdsløshedsdagpenge og kontanthjælp, hvis tilbud om aktivering og samtaler ikke gennemføres rettidigt (strafrefusion).
Loven ophæver kommunalbestyrelsens pligt til at udarbejde og offentliggøre en plan for kommunens mål og rammer for arbejdet med sprogvurdering og sprogstimulering.  Loven indgår som en del af moderniseringsaftalen, jf. aftalen mellem regeringen og Kommunernes Landsforening om kommunernes økonomi for 2013.
Lovforslaget afskaffer på tandområdet fritvalgsmuligheden i privat praksis i børne- og ungdomstandplejen for børn under 16 år. På medicinområdet ophæves førtids- og folkepensionisters adgang til regionalt tilskud til køb af håndkøbslægemidler, hvis ordinationen fra lægen kun sker med baggrund i deres status som pensionister. Pensionister vil fortsat få tilskud til håndkøbslægemidler, hvis lægen på recepten skriver »tilskud«, da dette betyder, at de opfylder de lægefaglige kriterier for tilskud til bestemte lidelser/sygdomme. På apoteksområdet foreslås det, at kompetencen til at godkende apoteksbevillinger flyttes fra ministeren til Sundhedsstyrelsen.
Loven indebærer, at bestemmelserne om isbrydning og istjeneste ændres fra konkret at beskrive statens opgaver, til at forsvarsministeren får hjemmel til at sørge for et uafhængigt beredskab på området. Loven betyder således, at staten kommer til at få en koordinerende og rammesættende rolle frem for en udførende rolle på isbrydningsområdet.   Som det har været hidtil, forudsættes det, at isbrydning vil være fuldt brugerbetalt og omkostningsneutralt for staten. Isbrydning finansieres således ved, at havnene betaler en isafgift, men vedtagelsen af et ændringsforslag ved andenbehandlingen betyder, at havnene på den jyske vestkyst fritages herfra, således at de ikke bidrager til finansieringen af isbrydning i danske farvande.  Statens etablering af et beredskab for isbrydning i danske farvande omfatter ikke havneområder. Det står havnene selv for.
Loven skal skabe grundlag for, at ministeren for ligestilling og kirke kan fremsætte forslag om revision af lov om folkekirkens økonomi om at etablere permanente stiftsråd senest i folketingsåret 2014-15 i stedet for i folketingsåret 2012-13.   Baggrunden er, at der i september 2012 er nedsat et udvalg, som ved udgangen af 2013 skal komme med forslag til en mere sammenhængende og moderne styringsstruktur for folkekirken med en klar ansvarsfordeling for økonomiske og indholdsmæssige forhold. Udvalget skal i den forbindelse bl.a. se på stiftsrådenes opgaver og rolle. Revisionen af loven kan derfor indgå i dette udvalgsarbejde.
Forslaget gik ud på at opdatere og forbedre behandlingsgarantien for stofmisbrugere, så stofmisbrugerne fik ret til en lægesamtale inden for de første 3 dage efter henvendelse om social og medicinsk behandling, og så det frie valg blev udvidet til også at omfatte den medicinske behandling. Der skulle senest 14 dage efter henvendelsen være udarbejdet en social og en lægelig behandlingsplan for den enkelte, der beskrev det forløb, som stofmisbrugeren skulle gennemgå. Der blev afgivet beretning over forslaget. 
Beslutningsforslaget gik ud på, at regeringen skulle bidrage til udvikling i hele Danmark. Det skulle ske ved som udgangspunkt at placere nye statslige institutioner uden for hovedstadsområdet, og når statslige enheder skulle sammenlægges, skulle de tilbageværende opgaver i videst muligt omfang placeres uden for hovedstadsområdet.
Forslaget gik ud på at udsætte den 2-årige dagpengeperiode, så den først trådte i kraft den 1. juli 2013.  Ifølge forslagsstillerne var forudsætningen for at nedsætte dagpengeperioden for arbejdsløshedsunderstøttelse fra 4 til 2 år, at samfundsøkonomien i Danmark var i bedring på det tidspunkt, hvor ændringen ville få virkning, dvs. i sommeren 2012. Men både den danske og den internationale økonomi havde det fortsat svært med deraf følgende høj arbejdsløshed. Derfor gav det ifølge forslagsstillerne god mening at udskyde ikrafttrædelsen af den forkortede dagpengeperiode med yderligere et halvt år, så den først trådte i kraft den 1. juli 2013. Til den tid måtte Folketinget så tage stilling til, hvorvidt samfundsøkonomien var bedret så meget, at der ikke var behov for flere forlængelser.
Med loven indføres et gebyr for at udstede uddannelsesbevis til førere af køretøjer til vejtransport af farligt gods. Derudover udvides den gældende gebyrbestemmelse i færdselslovens § 124 a, stk. 2, til også at omfatte to nye situationer, hvor der i forbindelse med udvidelse af kørekort til visse kørekortkategorier stilles krav om kun at aflægge en praktisk prøve og ikke en teoriprøve. Endvidere indebærer loven en ændring af lov om fragtaftaler ved international vejtransport (CMR-loven), der tager sigte på at muliggøre dansk ratifikation af tillægsprotokollen af 20. februar 2008 til FN-konventionen af 19. maj 1956 om fragtaftaler ved international godsbefordring af landevej (CMR-konventionen). Tillægsprotokollen angår brugen af elektroniske fragtbreve. Med vedtagelsen af loven giver Folketinget efter grundlovens § 19 samtykke til, at Danmark ratificerer tillægsprotokollen.  Loven træder i kraft den 1. januar 2013. Dog træder ændringen af § 124 a, stk. 2, i kraft den 19. januar 2013, og justitsministeren fastsætter tidspunktet for ikrafttræden af lovens § 2 om ændring af CMR-loven.
Formålet med loven er at modernisere og styrke fogedforbudsinstituttet, navnlig med henblik på at indrette procesordningen, så den afspejler forbudssagernes stigende kompleksitet. Loven bygger på Retsplejerådets betænkning nr. 1530/2012 om reform af den civile retspleje VII. Loven indebærer bl.a., at den saglige kompetence til at nedlægge forbud overføres fra fogedafdelingen til retsafdelingen. Derudover skal der ikke længere anlægges justifikationssag, og adgangen til at foranstalte midlertidige afgørelser udvides, så retten ved forbud eller påbud kan bestemme, at en part midlertidigt skal foretage, undlade eller tåle bestemte handlinger.  Loven træder i kraft den 1. juli 2013.
Loven ophæver iværksætterskatten, som blev gennemført i 2009, ved at indføre skattefrihed for avancer af selskabers unoterede porteføljeaktier uanset ejertid. Ophævelsen af iværksætterskatten finansieres ved at forhøje lønsumsafgiften for den finansielle sektor. Iværksætteraktieordningen ophæves, før den træder i kraft. Formålet er at øge selskabers investeringer i vækstvirksomheder, idet det vil være lettere for virksomhederne at tiltrække risikovillig kapital, når avancerne af porteføljeaktierne bliver skattefrie.  Loven udmønter en del af aftalen om skattereformen, som den 22. juni 2012 blev indgået mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti.
Loven lemper reglerne om godtgørelse af afgift på el forbrugt til erhvervsmæssig opladning af batterier til registrerede elbiler. Lempelserne omfatter elbilbranchens forbrug af elektricitet forbrugt i ladestandere og på batteriskiftestationer.   Derudover lemper loven afgiften på airconditionanlæg, der udelukkende producerer kulde i sommerperioden. Endvidere indfører loven en særlig lav afgiftssats for to nye og mindre miljøbelastende industrielle drivhusgasser, og brændstofforbrugsafgiftsloven ændres, så natur- og biogas til vejtransport beskattes på samme lempelige måde som diesel.  Endelig medfører loven en række præciseringer og justeringer, herunder ændringer, der har til formål at fjerne uhensigtsmæssigheder i lovgivningen, f.eks. forskellige tekniske tilpasninger vedrørende affaldsforbrændingsanlæg, der indgår i CO2-kvotesektoren, og justering af reglerne om dagsafgift for privat benyttelse af varebiler.
Loven indfører en afgift pr. kg husstandsomdelte reklamer, hvilket skal medvirke til at reducere mængden af papiraffald. Afgiften er udformet som en afgift pr. kg husstandsomdelte reklametryksager og er differentieret, så tryksager med EU's miljømærke, Blomsten, har en lavere afgiftssats. Efter loven er der en afgift i 2013 på 2 kr./kg for blomstmærkede reklamer og 3 kr./kg for ikkemærkede reklamer. Afgiften for ikkemærkede reklamer stiger til 4 kr./kg i 2014.  Afgiften opkræves ved de distributører, som indgår aftaler med tredjemand om udbringning.   Loven skal træde i kraft efter EU's godkendelse, dog tidligst den 1. januar 2013. Loven er en del af aftalen om finansloven for 2012 mellem regeringen (Socialdemokraterne, Radikale Venstre og Socialistisk Folkeparti) og Enhedslisten.
Loven indeholder følgende hovedelementer: – Etablering af rehabiliteringsteam i alle kommuner. Arbejdet i rehabiliteringsteamet skal medvirke til, at der sker en samtidig afklaring af den enkeltes beskæftigelsesmæssige, sociale og helbredsmæssige ressourcer, og at der iværksættes en koordineret indsats på tværs af forvaltninger med ét fælles mål i forhold til arbejdsmarkedet. – Etablering af en klinisk funktion. Kommunerne skal fremover have adgang til rådgivning og vejledning fra det regionale sundhedsvæsen via et struktureret samarbejde.  – Indførelse af ressourceforløb. Ressourceforløb tilbydes personer, hvor det er overvejende sandsynligt, at de i fravær af en særlig indsats vil ende på førtidspension. Ressourceforløb kan vare fra 1 til 5 år ad gangen.  – Ændrede aldersgrænser og procedurer for tilkendelse af førtidspension. – Øget brug af sociale kapitler forud for ansættelse i fleksjob på den hidtidige arbejdsplads. – Første fleksjob, uanset alder, bliver bevilget for en periode på 5 år. For personer på 40 år eller derover vil fleksjobbet efter den 5-årige periode kunne blive permanent, hvorimod personer under 40 år kun kan få bevilget fleksjob for 5 år ad gangen. – Ændring af aflønningen i fleksjob så den ansatte får løn fra arbejdsgiveren for det arbejde, der udføres, samt et fleksløntilskud fra kommunen på ca. 200.000 kr., som aftrappes i forhold til lønnen fra arbejdsgiveren. – Ændring af reglerne om ledighedsydelse. – Lempelse af visitationskravet for selvstændigt erhvervsdrivende og ændring af tilskuddets størrelse og beregning.  Loven udmønter den aftale om en reform af førtidspension og fleksjob, som regeringen og Venstre, Liberal Alliance og Det Konservative Folkeparti indgik den 30. juni 2012.
Loven indfører et nyt, midlertidigt bundfradrag i svovlafgiften for kul, koks, petroleumskoks m.v. brugt til tung proces. Det nye fradrag, der afløser det tidligere bundfradrag i svovlafgiften, er udformet efter svovlindhold pr. gigajoule brændsel. Loven retter sig mod virksomheder med et meget stort brændselsforbrug.  Loven udmønter et element i Energiaftale 2012 indgået den 22. marts 2012 mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Enhedslisten og Det Konservative Folkeparti.   Loven trådte i kraft den 1. januar 2013.
Med loven etableres en midlertidig ordning, så arbejdsgivere kan opslå ledige stillinger som akutjob med mulighed for en økonomisk præmie på op til 25.000 kr. Præmien kan opnås af arbejdsgivere, der opslår og ansætter ledige fra målgruppen i akutjob. Ansættelsesforhold kan påbegyndes til og med den 1. juli 2013. Lovforslaget giver endvidere offentlige arbejdsgivere mulighed for at give ledige i målgruppen fortrinsadgang i forbindelse med rekrutteringen til akutjob.  Loven udmønter en aftale med arbejdsgiverne indgået den 24. oktober 2012 om at tilvejebringe et antal ledige akutjob målrettet dagpengemodtagere, der var i risiko for at opbruge dagpengeretten. Baggrunden var, at overgangen til den 2-årige dagpengeperiode, den midlertidige forlængelse af dagpengeperioden samt de svage konjunkturer betød, at der i 1. halvår 2013 var en risiko for, at relativt mange personer ville falde ud af dagpengesystemet.
Enhedslisten foreslog med beslutningsforslaget at ophæve reglen om, at studenter med gymnasiale uddannelser kunne gange deres karaktergennemsnit med 1,03 for at gennemføre et ekstra fag på A-niveau og med 1,06 for at gennemføre to eller flere fag ekstra på A-niveau.
Forslaget gik ud på at ændre reglerne om au pair-ordningen efter følgende retningslinjer: – Danmark skulle tiltræde ILO-konventionen om »domestic workers« fra 2011 med en tiltrædelsesbeslutning, der slog fast, at den danske au pair-ordning var omfattet af konventionen. – Lommepengene skulle forhøjes fra de nuværende 3.150 kr. pr. måned, så de blev bragt på niveau med lønnen for en serviceassistentelev over 18 år, som på det tidspunkt var 5.230 kr. pr. måned. – Værtsfamilierne skulle betale au pair-personens rejse til og fra Danmark og betale for danskkurser. – Opholdsperioden skulle udvides fra maksimalt 2 år til maksimalt 3 år og skulle ikke være bundet til en bestemt værtsfamilie.  – Au pair-personen skulle være sikret ferie med løn.  – Reglerne om, at au pair-personen hverken måtte være gift eller have børn, skulle fjernes.
Ifølge beslutningsforslaget opfordredes regeringen til at tage initiativer, der kunne medføre en skærpelse af straffen for at bortskaffe bogføringsmateriale og bilag ved konkurser.
Beslutningsforslaget pålagde regeringen at ophæve reglen om præmiering af karaktergennemsnittet, hvis studenter m.v. søgte ind på uddannelse senest 2 år efter endt studentereksamen m.v., således at man ikke længere gangede karaktergennemsnittet med 1,08 for de studerende, der startede hurtigt på studierne. Beslutningsforslaget blev ikke andenbehandlet.
Formålet med lovforslaget var at ophæve den såkaldte blasfemibestemmelse, jf. straffelovens § 140.  Der blev afgivet beretning over lovforslaget, hvor et mindretal i udvalget (V, DF, LA og KF) udtalte, at man burde afvente Straffelovrådets vurdering af de juridiske konsekvenser af en ophævelse af straffelovens § 140 og rådets vurdering af fordele og ulemper ved en eventuel ophævelse af bestemmelsen. Hvis Straffelovrådet anbefaler, at straffelovens § 140 bør ophæves, mente mindretallet, at regeringen bør indkalde Folketingets partier til drøftelse, med henblik på at regeringen og de af Folketingets partier, der støtter en ophævelse, indgår en aftale om ophævelse, og at aftalen udmøntes i et lovforslag fra regeringen.  
Loven medfører en ændring af den grønlandske retskredsstruktur, så de nuværende 18 retskredse erstattes af 4 nye kredse, som fastlægges med udgangspunkt i de grønlandske kommunegrænser. Hensigten med at etablere 4 nye kredse er at skabe de bedst mulige rammer for at kunne rekruttere velkvalificerede, fuldtidsansatte kredsdommere og at skabe fagligt udviklende miljøer med høj kvalitet i sagsbehandlingen og acceptable sagsbehandlingstider.  For at sikre borgernes nærhed til retsvæsenet i Grønland opretholdes en række bitingsteder rundt om i Grønland, så retsmøder i konkrete sager efter behov vil kunne afholdes på bitingstederne tættere på de berørte parter.   Loven udmønter en del af regeringsgrundlaget, og Grønlands Selvstyre har efter behandling på efterårssamlingen 2012 besluttet at tiltræde loven.
Loven har følgende hovedelementer: Midlerne til områdefornyelse og bygningsfornyelse omfordeles til fordel for de små byer. Kommunerne får mulighed for at give tilskud til nedrivning af tomme erhvervsbygninger i byer med op til 3.000 indbyggere. Desuden får kommunerne mulighed for statslig refusion til udgifter til opkøb af dårlige boliger i landdistrikterne med henblik på istandsættelse eller nedrivning. Derudover får kommunerne mulighed for at få statslig refusion til tilskud til private ejere til fjernelse af skrot og affald.  Derudover forhøjes den statslige refusionssats fra 50 pct. til 60 pct. til visse byfornyelsesaktiviteter, der gennemføres i byer med under 3.000 indbyggere og i det åbne land. Og kommunerne får mulighed for at yde støtte til installation af bad i ejer- og andelsboliger.  Endvidere indføres der samme sanktionsmuligheder for overtrædelse af et midlertidigt forbud som for et egentligt forbud mod ophold eller beboelse på en ejendom, som kommunen er i gang med at undersøge for sundheds- eller brandfare.
Loven ajourfører arbejdsmiljøloven for Grønland på nogle udvalgte områder i forhold til den danske arbejdsmiljølov. Det betyder bl.a., at arbejdsgiverens kriminalretlige ansvar begrænses for visse arbejdsmiljøovertrædelser, når arbejdsgiveren har gjort alt, hvad der var muligt, for at sikre et sikkert og sundt arbejdsmiljø. Samtidig skal ansattes kriminalretlige ansvar skærpes, hvis de forsætligt eller groft uagtsomt overtræder arbejdsmiljøloven. Ligeledes skærpes de kriminalretlige foranstaltninger i de tilfælde, hvor en overtrædelse af arbejdsmiljølovgivningen har resulteret i en arbejdsulykke med alvorlig personskade eller døden til følge.  Derudover skal der indføres en særlig arbejdsmiljøuddannelse for koordinatorer på bygge- og anlægsområdet. Herudover indeholder loven en hjemmel til, at Arbejdstilsynet kan opkræve gebyr for, at sikkerhedsrepræsentanter deltager i arbejdsmiljøuddannelsen, som i Grønland varetages af Arbejdstilsynet. Loven præciserer også, at den ikke længere omfatter offshorearbejde, fordi Grønlands Selvstyre har hjemtaget dette område i slutningen af 2009. Både Det Grønlandske Arbejdsmiljøråd og Grønlands Selvstyre har udtalt støtte til loven.
Loven samler EU-reglerne for produktsikkerhed (produkters indretning m.v.) på de områder, hvor Arbejdstilsynet er meddelt til Europa-Kommissionen som kompetent myndighed, i en separat lov. Hidtil har hjemmelen til implementering af disse EU-regler været i arbejdsmiljøloven. Loven medfører, at reglerne om indretning og markedsovervågning af maskiner, elevatorer, tekniske hjælpemidler m.v. flyttes ud af arbejdsmiljøloven og over i en ny lov. Dette skal sikre en mere tydelig og fyldestgørende gennemførelse af disse regler i Danmark. Efterfølgende vil der blive udstedt en række bekendtgørelser, som udmønter loven. Arbejdsmiljøloven vil fortsat regulere arbejdsgiverens forpligtelser til at sikre, at maskiner m.v. anvendes forsvarligt på arbejdspladsen. Arbejdsmiljøloven vil desuden fortsat regulere de maskiner og andre tekniske hjælpemidler, der ikke er omfattet af totalharmoniseringsdirektiverne.
Forslaget gik ud på, at det skulle gøres muligt at dispensere fra den 1-årige anmeldelsesfrist for arbejdsskader, der var indtruffet før den 1. juli 2007, så arbejdsskader, der alene var afvist, fordi den 1-årige anmeldelsesfrist var overskredet, kunne genoptages og anerkendes og erstatning kunne udbetales.
Forslaget gik ud på at udvide ordningen med lægeordineret heroin til stofmisbrugere, så flere stofmisbrugere kunne få mulighed for at komme ind i ordningen, og at udvide indtagelsesmetoderne i forbindelse med den lægeordinerede heroin, så heroinen også kunne indtages som piller, ryges eller sniffes. Herudover skulle der udarbejdes en redegørelse til Folketinget om fordele og ulemper ved at udvide ordningen med lægeordineret kokain, herunder hvordan en sådan ordning kunne indføres i praksis. Der blev afgivet beretning over forslaget.
Loven er en opfølgning på aftalen mellem regeringen og Kommunernes Landsforening om at gøre såkaldte grunddata frit tilgængelige for offentlige myndigheder, private virksomheder og borgere til kommerciel og ikkekommerciel anvendelse. Grunddata er data, der bruges igen og igen på tværs af hele den offentlige sektor. På Kort- og Matrikelstyrelsens område omfatter aftalen topografiske kort, grundlæggende landkortdata, matrikelkortet og Danmarks Højdemodel.  Formålet med at gøre dataene frit tilgængelige er at understøtte den fortsatte digitale udvikling i Danmark og støtte moderniseringen og effektiviseringen af den offentlige sektor. De frit tilgængelige grunddata ventes at give nye anvendelsesmuligheder for private virksomheder og ngo’er. Det forventes at give en betydelig gevinst i form af effektivisering og nye forretningsmuligheder. Derudover indeholder loven konsekvensrettelser i lov om Kort- og Matrikelstyrelsen, som følge af at Miljøministeriet har overtaget ansvaret for søopmåling.
Loven skal gøre det muligt, at Danmark ratificerer Nagoyaprotokollen, der skal forhindre biopirateri. Biopirateri er tilfælde, hvor især udviklingslandes genetiske ressourcer bliver indsamlet og udnyttet uden den nødvendige tilladelse, og uden at oprindelseslandet får andel i udbyttet fra ressourcernes udnyttelse. Nagoyaprotokollen er en opfølgning på konventionen om biologisk mangfoldighed, der blev indgået ved topmødet i Rio i 1992.  Loven handler ud over retten til egne genetiske ressourcer også om den intellektuelle ejendomsret til traditionel viden om at udnytte de genetiske ressourcer. Derudover indeholder loven en anmeldepligt for udnyttelse af de genetiske ressourcer i Danmark.
Loven indebærer, at regionerne får det samlede myndighedsansvar og finansieringsansvar for udlevering af høreapparater i offentligt regi og tilskud til behandling i privat regi. Med loven bemyndiges ministeren for sundhed og forebyggelse til at kunne fastsætte vilkår for høreapparatbehandling, regler om godkendelse af private leverandører til høreapparatbehandling og regler om gebyrer for omkostninger ved udstedelse og vedligeholdelse af godkendelser.
Loven skaber et nyt grundlag for at udstede bevillinger til forsyningspligtig virksomhed baseret på udbud. Hidtil har eksisterende bevillingshavere haft mulighed for at få forlænget deres 5-årige, geografisk afgrænsende bevillinger, uden at andre reelt har haft mulighed for at komme i betragtning. Denne praksis kan ikke fortsætte, da sådanne rettigheder efter EU-retten skal tildeles på gennemsigtige og ikkediskriminerende vilkår.  Loven fastlægger en ny, meget enkel ordning, som kan anvendes, indtil klima-, energi- og bygningsministeren i 2013 forventes at fremsætte et forslag til en helt ny, samlet regulering af området.
Loven giver mulighed for, at de ni udvalgte frikommuner kan afprøve flere forsøg på en række forskellige områder,  f.eks. at dagpengemodtagere kan udføre frivilligt, ulønnet arbejde for frivillige foreninger uden at blive trukket i offentlig ydelse, og at man kan opføre bygninger på 25 m2 i tilknytning til eksisterende bebyggelse uden kommunens tilladelse. Loven tager udgangspunkt i frikommunernes egne forslag til nye forsøg.  Loven bygger videre på det fundament for forsøg i frikommunerne, som blev skabt med Folketingets vedtagelse af lov om frikommuner, der trådte i kraft den 1. juli 2012, og lov om ændring af lov om frikommuner m.v., der trådte i kraft den 1. januar 2013. 
Som udgangspunkt har slagtning og aflivning af drægtige produktionsdyr og heste i den sidste tiendedel af drægtighedsperioden været forbudt. Hvis nødslagtning m.v. var nødvendig, skulle moderdyret bedøves, og fosteret skæres ud af livmoderen og aflives straks, og moderdyret skulle derefter aflives. Loven ophæver kravet om, at der skal ske særskilt aflivning af fostre i disse situationer. Samtidig indsættes en ny bestemmelse i loven, hvorefter ministeren kan fastsætte nærmere regler om håndtering af fostre i disse situationer.
Det overordnede formål med loven er at styrke tilsynet med de finansielle virksomheder, sikre en effektiv håndhævelse og øge fokus på systemiske finansielle risici i Danmark. Med loven gives Finanstilsynet mulighed for at være mere tålmodigt over for institutter, der kommer i konflikt med solvensbehovet, så det ikke i første omgang udgør grundlaget for en eventuel lukning af instituttet.  Endvidere etableres der tilsyn med referencerenter, som spiller en væsentlig rolle i det samlede finansieringssystem. Desuden sker der en sammenlægning af Det Finansielle Virksomhedsråd og Fondsrådet til Det Finansielle Råd. Dette sker med henblik på at forenkle og effektivisere rådsarbejdet.  Herudover etableres Det Systemiske Risikoråd, som får en rådgivende funktion og skal identificere og overvåge systemiske risici på det finansielle område, herunder på områder, som i dag kun i begrænset omfang eller slet ikke er underlagt regulering.
Loven er en revision af tolkeloven og består af to ændringer. Den første ændring giver social- og integrationsministeren bemyndigelse til at beslutte, at der inden for en bevillingsmæssig ramme kan ydes tolkning til andre aktiviteter, eksempelvis bryllup, barnedåb eller lignende. Bevillingen kan højst vare 1 år ad gangen. Den anden ændring vedrører udnævnelse af medlemmer til Tolkerådet, hvor udnævnelsen flyttes fra ministeren til Tolkemyndigheden.
Loven giver børne- og undervisningsministeren adgang til at delegere sin kompetence til administrationen af statens voksenuddannelsesstøtte (SVU) og befordringsrabat til uddannelsessøgende på ungdomsuddannelserne. En sådan delegation vil kunne sikre en effektiv administration, da sager af samme karakter fra forskellige ministerområder kan behandles samlet hos en og samme myndighed.
Loven omlægger tilskuddet til frie grundskoler, efterskoler, husholdningsskoler og håndarbejdsskoler til støtte til elever, som har behov for støtte i mindre end 9 ugentlige undervisningstimer, med henblik på inklusion af disse elever i den almindelige undervisning.  Baggrunden for loven er den ændring af specialundervisningsbegrebet, som blev gennemført med vedtagelse af L 103, folketingsåret 2011-12, og som gælder i folkeskolen fra skoleåret 2012-13 og på de frie skoler fra skoleåret 2013-14. Ændringen indebærer, at flere elever skal inkluderes i den almindelige undervisning med de nødvendige støtteforanstaltninger.
Med loven ophæves lov om hjemmeservice som led i regeringens sanering af erhvervsstøtteordninger. Dermed kan der ikke længere opnås tilskud til almindeligt forekommende rengøring af private husstande, der udføres efter den 1. januar 2013. Loven finder dog fortsat anvendelse på afregning af hjemmeservicetilskud i en overgangsperiode.
Med loven foretages en række ændringer, der skal forenkle, harmonisere og effektivisere skatte- og afgiftslove. Desuden indgår en ny model for at beregne renter i skatte- og afgiftslovene.   Lovens væsentligste elementer er disse:  – Årsopgørelsesordningen udvides, så borgere med mindre erhvervsmæssig virksomhed, f.eks. forældreudlejning, modtager en årsopgørelse direkte uden at skulle udfylde en egentlig selvangivelse. – Der indføres nye grundlag for beregning af rentesatser.  – Der skal i alle tilfælde ske indberetning om udbytter af aktier m.v. til SKAT senest i måneden efter vedtagelsen eller beslutningen om at foretage udlodningen, når der er tale om aktier m.v. i danske selskaber m.v. – Man justerer de regler, der er indført med skattereformen, om konvertering af fradragsberettiget kapitalpension til ikkefradragsberettiget kapitalpension (aldersforsikring m.v.) mod en fremrykket afgift. De nævnte regler sikrer ikke i alle henseender, at der betales den afgift, som blev forudsat ved at indføre konverteringsmuligheden. Derfor foreslår man, at afgiftsgrundlaget udvides.   Loven trådte i kraft den 1. januar 2013.
Loven har til formål at øge sikkerheden for mekanikere og andre servicearbejdere, der udfører bjergning (bortbugsering) af køretøjer, der er havareret på motorvej, eller foretager reparation på stedet. Loven præciserer, hvornår der må iværksættes reparation på stedet, og indfører regler om, at reparation på stedet eller bortbugsering i visse tilfælde forudsætter, at politiet inddrages.   Loven træder i kraft den 1. juli 2013.
Loven indfører en arbejdsskadeafgift, som opkræves dels på grundlag af de bidrag, som sikringspligtige og frivilligt sikrede betaler for erhvervssygdomssikringen, dels på grundlag af de arbejdsulykkeserstatninger m.v., som er tilkendt af Arbejdsskadestyrelsen.  Bidragene til Arbejdsmarkedets Erhvervssygdomssikring har i en årrække været lavere end de faktiske udgifter til erstatninger for erhvervssygdomme. For at ligestille ulykker og erhvervssygdomme fastsætter loven to separate afgiftssatser: 17 pct. af de indbetalte bidrag til Arbejdsmarkedets Erhvervssygdomssikring og 13 pct. af de tilkendte arbejdsulykkeserstatninger m.v.   Arbejdsmarkedets Erhvervssygdomssikring er den afgiftspligtige i forhold til arbejdsskadeafgiften. Det forudsættes dog i loven, at Arbejdsmarkedets Erhvervssygdomssikring søger dækning for afgiften hos de sikringspligtige arbejdsgivere og de frivilligt sikrede via en forhøjelse af de lovpligtige bidrag til Arbejdsmarkedets Erhvervssygdomssikring. Ved at forhøje bidraget skal afgiften overvæltes på virksomhederne i de branchegrupper, som arbejdsskadeerstatningerne vedrører.   Det fremgår af lovforslagets bemærkninger, at denne struktur vil give et vist økonomisk incitament til at mindske risikoen for erhvervssygdomme og arbejdsulykker for på denne måde at undgå de stigende omkostninger forårsaget af afgiften.   Loven er en udmøntning af finanslovsaftalen for 2013 mellem regeringen (Socialdemokratiet, Radikale Venstre og Socialistisk Folkeparti) og Enhedslisten om at indføre en arbejdsskadeafgift.  Loven trådte i kraft den 1. januar 2013.
Formålet med loven er at indhente Folketingets samtykke til, at regeringen tiltræder en ny dobbeltbeskatningsaftale mellem Danmark og Kina. Aftalen blev underskrevet den 16. juni 2012 og skal afløse aftalen fra 1986, som ikke længere afspejler nutidens forhold.   Den nye aftale har regler for, hvornår Danmark henholdsvis Kina kan beskatte forskellige former for indkomst, som en person eller et selskab, der er hjemmehørende i den ene stat (bopælsstaten), modtager fra den anden stat (kildestaten), og om, hvordan bopælsstaten skal lempe dobbeltbeskatning, når begge stater beskatter samme person eller selskab af samme indkomst.
Formålet med loven er at indhente Folketingets samtykke til, at regeringen tiltræder en ny dobbeltbeskatningsoverenskomst mellem Danmark og Tjekkiet. Overenskomsten blev underskrevet den 25. august 2011 og skal afløse overenskomsten fra 1982 mellem Danmark og Tjekkoslovakiet, som ikke længere afspejler nutidens forhold.   Overenskomsten indeholder regler for, hvornår Danmark henholdsvis Tjekkiet kan beskatte forskellige former for indkomst, som en person eller et selskab, der er hjemmehørende i den ene stat (bopælsstaten), modtager fra den anden stat (kildestaten). Desuden indeholder overenskomsten regler om, hvordan bopælsstaten skal lempe dobbeltbeskatning, når begge stater beskatter samme person eller selskab af samme indkomst.
Formålet med loven er at indhente Folketingets samtykke til, at regeringen tiltræder fire tillægsaftaler til den dansk-grønlandske dobbeltbeskatningsaftale af 18. oktober 1979. Tillægsaftalerne blev underskrevet den 20. februar 2012, men kan først endeligt tiltrædes fra dansk side, når Folketinget har vedtaget en lov herom.  Aftalerne ændrer bl.a. dobbeltbeskatningsaftalens artikel om pension, så pension, som en person, der er bosat i den ene del af riget, modtager fra den anden del af riget (kildestaten), også kan beskattes der, hvis kildestaten har givet fradrag eller bortseelsesret for indbetalinger til ordningen. Dobbeltbeskatning undgås, ved at bopælsstaten nedsætter sin skat med kildestatens skat.
Forslaget gik ud på at indføre bindende retningslinjer for kommunernes, regionernes og statens tildelingskriterier for opgaver i offentlige udbud. Forslaget forpligtede kommunerne, regionerne og staten til at tildele opgaven efter de valgte tildelingskriterier også i de tilfælde, hvor den offentlige instans selv afgav et kontrolbud.
Beslutningsforslaget gik ud på at indføje kategorien kønsidentitet i al ligestillingslovgivning og antidiskriminatorisk lovgivning på linje med kategorierne køn og seksualitet. Dette skulle ske senest den 1. april 2013. Kategorien kønsidentitet var en selvstændig kategori for transpersoner, altså personer, som var født med et andet biologisk køn end det, de levede og identificerede sig med.
Forslaget gik ud på at indføre en 3-årig forsøgsordning fra juli 2013, så unge blev tilbudt muligheden for at erhverve kørekort til bil (kategori B) allerede som 17-årige på den betingelse, at de i det første år kørte sammen med en nærmere defineret erfaren bilist. En erfaren bilist blev defineret som en person, der havde været i besiddelse af kørekort til bil i mindst 10 år, og som ikke havde haft dom for spirituskørsel eller andre domme for grove færdselsforseelser. Såfremt 17-årige bilister brød reglen om at have en erfaren bilist med i bilen, skulle der være en konsekvent sanktion i form af inddragelse af retten til at føre bil, indtil de var 19 år, og en bøde.
Forslaget indebar, at starthjælpen og den lave introduktionsydelse, som blev afskaffet i december 2011, blev genindført. Ydelserne blev genindført, således at de månedlige satser for starthjælp og introduktionsydelse blev de samme, som de var i 2011.
Formålet med beslutningsforslaget var at indføre et loft i værgemålsloven over det antal værgemål, en enkelt værge kunne varetage, så en værge fremover kun kunne være værge for op til 25 personer.
Loven giver hjemmel til, at børne- og undervisningsministeren kan fastsætte regler om de kvalifikationer, som ledere på institutioner, der udbyder erhvervsuddannelse, skal have.  Karensperioden til skolepraktik bliver afskaffet, så elever har ret til at få tilbud om skolepraktik umiddelbart efter grundforløbets afslutning. Skolepraktik skal udbydes af praktikcentre på skoler, der udbyder hovedforløb inden for erhvervsuddannelserne. Desuden bliver en revisionsbestemmelse i lov om erhvervsuddannelser ophævet.  Loven er en del af udmøntning af aftale om bedre erhvervsuddannelser og styrket uddannelsesgaranti indgået den 8. november 2012 mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Enhedslisten og Det Konservative Folkeparti.
Loven indebærer bl.a. følgende: - Arbejdsgiverne overtager fra 2013 finansieringen af skolepraktikydelse til elever i skolepraktik fra staten. - Arbejdsgiverbidraget i lov om Arbejdsgivernes Elevrefusion bliver omlagt til et bredere uddannelsesbidrag, som skal dække de ordninger, der i dag er arbejdsgiverfinansierede, og udgifter til skolepraktikydelse. - Præmie- og bonusordningen på op til 70.000 kr. til arbejdsgivere, der indgår en uddannelsesaftale med en elev under erhvervsuddannelse, bliver ophævet. I 2013 bliver der indført en ny, midlertidig tilskudsordning målrettet unge under 25 år. - Løntilskuddet på 30 kr. i timen i de første 7 måneder af praktikaftalen til arbejdsgivere, der indgår praktikaftaler med elever i erhvervsgrunduddannelse, bliver ophævet. I 2013 bliver der indført en ny, midlertidig løntilskudsordning på 14 kr. i timen i de første 7 måneder af praktikaftalen.  Loven udmønter aftale om bedre erhvervsuddannelser og styrket uddannelsesgaranti indgået den 8. november 2012 mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Enhedslisten og Det Konservative Folkeparti.
Beslutningsforslaget gik ud på at forbedre rammevilkårene for de frie grundskoler: – Den gradvise nedsættelse af koblingsprocenten til de frie grundskoler med 1 procentpoint årligt frem til 2014 skulle standses, og koblingsprocenten skulle igen hæves til 75 pct.  – Deadline for at anmelde nye skoleinitiativer skulle rykkes tilbage til den 1. februar forud for skolestart, som det var tilfældet før lovændringen i 2006. – Depositum stillet af en forældregruppe ved anmeldelse af en ny skole skulle tilbagebetales, såfremt skoleprojektet ikke blev realiseret. – Frie skoler skulle kunne oprette vuggestuer.  Udvalget afgav beretning over B 30 med en række mindretalsudtalelser.
Loven er et led i udmøntningen af aftalen om finansloven for 2013 mellem regeringen (Socialdemokraterne, Det Radikale Venstre og Socialistisk Folkeparti) og Enhedslisten. Loven indeholder forslag om: – at børn af eneadoptanter samt børn, der er blevet til ved kunstig befrugtning af enlige kvinder, får ret til særligt børnetilskud på lige fod med børn, hvor faderskabet ikke kan fastslås, og børn, hvor kun den ene af forældrene lever, – at flygtninge, der har fået opholdstilladelse efter § 7 eller § 8 i udlændingeloven, generelt undtages fra optjeningsprincippet for ret til børne- og ungeydelse og børnetilskud, og – at perioder med bopæl eller beskæftigelse i Grønland og Færøerne sidestilles med perioder i Danmark ved opgørelse af optjeningsperioden i forhold til optjeningsprincippet.  Loven om særligt børnetilskud til selvvalgte eneforsørgere træder i kraft den 1. januar 2014, og tilpasningen af optjeningsprincippet for ret til børne- og ungeydelse og børnetilskud trådte i kraft den 1. januar 2013.
Loven er et led i udmøntningen af aftalen om finansloven for 2013 mellem regeringen (Socialdemokraterne, Det Radikale Venstre og Socialistisk Folkeparti) og Enhedslisten. Af loven fremgår det, at der indføres en ret til tilskud til personer, der modtager de laveste ydelser efter lov om aktiv socialpolitik, til dækning af udgifter til alle former for forebyggende og behandlende tandpleje. Endvidere indeholder loven regler om, at kommunerne får øget mulighed for at yde hjælp til dækning af huslejerestancer til personer, der er udsættelsestruede på grund af huslejerestancer.  Loven trådte i kraft 1. januar 2013. 
Loven indeholder følgende elementer: – Jobrotationsydelsen til private arbejdsgivere på forsøgsbasis forhøjes fra 160 pct. til 180 pct. af højeste dagpenge fra den 1. januar 2013 til den 1. juli 2014. Hensigten er, at en forhøjelse af jobrotationsydelsen vil skabe større tilskyndelse til at anvende jobrotation i den private sektor.  – Der indføres krav om at indgå en skriftlig aftale om mentorstøtte mellem personen og jobcenteret. Dette skal sikre, at de personer, der har fået bevilget mentorstøtte, er klar over, at de har fået tilknyttet en mentor, og hvad formålet med mentorstøtten er.  – Driftsloftet over de kommunale aktiveringsudgifter skal midlertidigt sænkes, hvilket bl.a. skal finansiere uddannelsesløftet for ledige, en styrket ungeindsats og etablering af en uddannelsespulje.  Loven udmønter dele af finanslovaftalen for 2013, som er indgået mellem regeringen (Socialdemokraterne, Radikale Venstre og Socialistisk Folkeparti) og Enhedslisten.
Loven indeholder følgende elementer: - Det foreslås, at jobrotationsydelsen til private arbejdsgivere på forsøgsbasis forhøjes fra 160 pct. til 180 pct. af højeste dagpengesats fra den 1. januar 2013 og indtil den 1. juli 2014. Hensigten med forslaget er, at en forhøjelse af jobrotationsydelsen vil skabe større tilskyndelse til at anvende jobrotation i den private sektor. - Det foreslås, at der indføres krav om indgåelse af en skriftlig aftale om mentorstøtte mellem personen og jobcenteret. Hensigten med forslaget er at sikre, at de personer, der har fået bevilget mentorstøtte, er klar over, at de har fået tilknyttet en mentor, og hvad formålet med mentorstøtten er. - Der foreslås en midlertidig sænkelse af driftsloftet over de kommunale aktiveringsudgifter, som bl.a. skal finansiere uddannelsesløftet for ledige, en styrket ungeindsats og etablering af en uddannelsespulje.  Loven udmønter dele af finanslovsaftalen for 2013, som er indgået mellem regeringen (Socialdemokraterne, Radikale Venstre og Socialistisk Folkeparti) og Enhedslisten.
Ved loven fastsættes, at de samlede præmier til sygedagpengeforsikringen for mindre, private arbejdsgivere fremover dækker 80 pct. af udgifterne til ordningen i stedet for 70 pct., som det er tilfældet i dag.  Loven er et led i aftalen mellem regeringen (Socialdemokratiet, Radikale Venstre og Socialistisk Folkeparti) og Enhedslisten om finansloven for 2013.
Loven skal sikre et tydeligere samspil mellem de forskellige indsatser, herunder at arbejdsmiljøindsatsen knyttes tættere til beskæftigelsesindsatsen. Forebyggelsesfonden skal fremover kunne yde støtte til: – indsatser, der forebygger fysisk og psykisk nedslidning samt arbejdsulykker og erhvervssygdomme,  – indsatser, der bidrager til at fastholde seniorer og medarbejdere med nedsat arbejdsevne, eller som bidrager til hurtig tilbagevenden til arbejdsmarkedet efter sygdom, og  – indsatser, der bidrager til inklusion på arbejdsmarkedet.  Herudover skal den støtte, der fremover gives til arbejdspladser/virksomheder, primært være i form af foruddefinerede og mere målrettede indsatser, som trin for trin beskriver aktiviteter, der gennemføres i virksomheden.
Loven skal indføre en overgangsordning for de målgrupper, der umiddelbart fik udskudt retten til seniorjob på grund af den gradvise forhøjelse af efterlønsalderen, og som derved mistede retten til seniorjob. Loven indeholder følgende elementer: – Bevarelse af retten til seniorjob for medlemmer, der er født i perioden fra den 1. juli 1955 til og med den 31. december 1957, og som har opbrugt eller opbruger retten til dagpenge i perioden fra den 1. januar 2012 til og med den 30. juni 2013, uanset forhøjelsen af efterlønsalderen.  – Fastsættelse af regler for at beregne efterlønssatsen for medlemmer, der har været berettiget til seniorjob i mere end 5 år.   Loven udmønter en del af aftalen af finansloven for 2013, som regeringen (Socialdemokratiet, Radikale Venstre og Socialistisk Folkeparti) har indgået med Enhedslisten.
Loven afskaffer den ordning, efter hvilken staten yder en godtgørelse til synsvirksomheder for at registrere køretøjer i Køretøjsregisteret og håndtere nummerplader. Baggrunden er, at ordningen er vanskelig at administrere for synsvirksomhederne og for SKAT.   Samtidig indføres en ny betaling på henholdsvis 200 kr., 100 kr. og 60 kr. på SKATs ekspeditioner ved indregistrering, omregistrering og afmelding af køretøjer. Endvidere justeres mindstegrænsen for reduktionen på 15 pct. i den godtgørelse af registreringsafgift, der udbetales ved udførsel af brugte biler og motorcykler. Mindstegrænsen skal justeres i overensstemmelse med den almindelige prisudvikling siden 2008, hvor mindstegrænsen blev fastsat.  Loven trådte i kraft den 1. januar 2013.
Loven indeholder følgende elementer:  – Afgiften på elvarme lempes, så den svarer til de øvrige energiafgifter.  – Fedtafgiften afskaffes, og den planlagte udvidelse af sukkerafgiften annulleres.  – Beskatningen af fuldt skattepligtiges udenlandske arbejdsindkomst føres tilbage til de tidligere regler. Dermed vil personer, der er fuldt skattepligtige i Danmark, også fremadrettet få et nedslag i skatten på lønindkomst, der er erhvervet under ophold i udlandet i mindst 6 måneder.  – Personfradraget sænkes med 900 kr. (700 kr. for børn og unge under 18 år), og bundskatten forhøjes med 0,19 procentpoint. Tilsvarende forhøjes det skrå skatteloft for personlig indkomst fra 51,5 pct. til 51,7 pct. Formålet er at finansiere afgifts- og skattelempelserne fuldt ud. Herudover foreslår man en mindre justering af den generelle kompensationsordning, der blev indført ved forårspakke 2.0.   Loven udmønter aftale om en afgifts- og konkurrencepakke indgået den 10. november 2012 mellem regeringen (Socialdemokraterne, Radikale Venstre og Socialistisk Folkeparti) og Enhedslisten som led i finanslovaftalen for 2013.
Loven sanerer erhvervsstøtten på følgende områder: 1. Lønsumsafgiftssatsen for lotterier, sundhedsydelser, fagforeninger, personbefordring, aviser m.v. forhøjes med 1,04 procentpoint. 2. Afskrivningssatsen for investeringer i vindmøller med en kapacitet over 1 MW nedsættes fra 25 pct. årligt til 15 pct. årligt, så afskrivningssatsen for disse møller kommer til at svare til afskrivningssatsen for andre driftsmidler med lang levetid.  Desuden medfører loven, at CO2-kvoter inddrages under CFC-beskatningen (controlled foreign companies). CO2-kvoter har den særlige egenskab, at de kan handles på børser eller gennem handelsselskaber ligesom almindelige værdipapirer, der indgår i CFC-beskatningsgrundlaget. Loven forhøjer endvidere den gældende afgift af kaskoforsikringer for lystfartøjer for at tilvejebringe et provenu på 30 mio. kr. årligt til at finansiere udgifterne til driften af de maritime radiobaserede nød-, il- og sikkerhedstjenester i Danmark.  Lovforslaget indeholdt også et forslag om at ophæve de gunstige regler for andelsbeskatningen. Under lovforslagets behandling stillede skatteministeren ændringsforslag om, at dette element udgik af lovforslaget.  Loven trådte i kraft den 1. januar 2013. Loven er en del af aftalen om finansloven for 2013 mellem regeringen (Socialdemokraterne, Radikale Venstre og Socialistisk Folkeparti) og Enhedslisten. Sanering af erhvervsstøtten indgår også i regeringsgrundlaget.
Loven tilpasser støtten til solcelleanlæg og andre små vedvarende energi-anlæg (VE-anlæg) til den markedsmæssige udvikling og medvirker samtidig til, at de økonomiske vilkår for forskellige typer anlæg bliver mere ensartede. Der indføres en overgangsordning på 20 år for dem, der har investeret i et solcelleanlæg eller et andet lille vedvarende energi-anlæg inden lovforslagets fremsættelse.  Loven udmønter en politisk aftale af 15. november 2012 mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Enhedslisten og Det Konservative Folkeparti om strategi for solcelleanlæg og øvrige små vedvarende energi-anlæg.
Forslaget opfordrede Folketinget til at pålægge regeringen at fremsætte lovforslag, der indførte mulighed for at kunne vælge en nummerpladetype med dannebrog på.
Efter beslutningsforslaget skulle regeringen inden udgangen af 2012 fremsætte forslag om, at strafferammen for overtrædelse af lov om forbud mod visse dopingmidler blev sat op fra 2 til 6 år.
Loven omhandler primært reglerne for nanomaterialer og biocidmidler. Nanomaterialer er i de senere år introduceret i en række produkter, og det er et område med stort vækstpotentiale. Nanomaterialernes særlige egenskaber gør, at de kan hjælpe til at spare både energi og ressourcer, men samtidig kan de have særlige sundhedsmæssige og miljømæssige egenskaber. Formålet med loven er at give miljøministeren bemyndigelse til i lov om kemikalier at fastsætte regler om oprettelse af en database over produkter, der indeholder nanomaterialer, og indberetningspligt til databasen.   Samtidig tilpasses de danske regler om biocidmidler til EU's forordning om biocidmidler. Forordningen fastsætter krav for godkendelse af produkter m.m. Ændringen betyder, at produkter, der indeholder stoffer med særlig farlige egenskaber, ikke vil kunne godkendes. Endvidere udvides reguleringen til at omfatte behandlede artikler og et markedsføringsforbud mod artikler, som er behandlet med et biocidmiddel, der ikke er godkendt i EU. Den eksisterende nationale godkendelsesordning tilpasses forordningens regler, bl.a. om databeskyttelse.   Endelig indfører loven en generel bemyndigelse til at anvende digital kommunikation på lovens område, i første omgang vedrørende databasen over nanoprodukter og ansøgninger om godkendelse af biocidmidler.
Loven indebærer, at anvendelsesområdet udvides til at omfatte sygehuse, klinikker m.v., hvor der foregår tandlægebehandling, så der på disse steder også er en pligt til at anmelde en virksomhedsansvarlig tandlæge, der er forpligtet til at påse, at den sundhedsfaglige virksomhed, der udføres på sygehuset, klinikken m.v., udføres i overensstemmelse med god faglig praksis og med de pligter, der i øvrigt er fastsat i sundhedslovgivningen.  Herudover stilles der som krav til den virksomhedsansvarlige læge eller tandlæge, at den pågældende skal have en relevant uddannelse i forhold til sygehusets, klinikkens m.v. virksomhedsområde. Loven afskærer den almindelige klageadgang af Sundhedsstyrelsens afgørelser til Ministeriet for Sundhed og Forebyggelse, hvad angår afgørelser efter loven.  Loven udgør sammen med L 92, L 93 og L 94 en samlet patientsikkerhedspakke.
Loven ændrer følgende i lov nr. 735 af 6. december 1989 om at kundgøre love, anordninger og bekendtgørelser på Færøerne, som er vedtaget eller udstedt i Danmark, og som gælder på Færøerne: - Man ændrer tidspunktet for ikrafttrædelse af love, anordninger og bekendtgørelser, som ikke indeholder bestemmelser om ikrafttrædelsen, fra ugedagen efter kundgørelsen i Kunngerðablaðið til begyndelsen af det døgn, der følger efter døgnet for kundgørelsen. - Desuden ophæves adgangen for vedkommende minister til alene at lade titel og underskriftsdato kundgøre – i stedet for retsforskriftens fulde ordlyd.   Lovforslaget blev fremsat på baggrund af et ønske fra de færøske myndigheder, og det skal ses i sammenhæng med et forslag til lagtingslov om at ændre lagtingslov om en offentlig kundgørelsestidende, som det færøske landsstyre har fremsat for Lagtinget den 26. oktober 2012. Lagtingsloven skaber grundlag for, at Kunngerðablaðið – hvori retsakter, der gælder på Færøerne, kundgøres – kan udgives i elektronisk form i stedet for på papir.
Loven indebærer, at Sundhedsstyrelsen får mulighed for midlertidigt at fratage en sundhedspersons autorisation eller midlertidigt indskrænke dennes virksomhedsområde, - hvis den pågældende sundhedsperson ikke på begæring af Sundhedsstyrelsen afgiver oplysninger til brug for en tilsynssag om kvaliteten af den pågældendes sundhedsfaglige virksomhed, eller  - hvis den pågældende sundhedsperson ikke, som led i sag om vedkommendes egnethed til at udføre sit sundhedsfaglige hverv på grund af sin fysiske tilstand, sygdom, misbrug m.v.,  efterkommer et påbud fra Sundhedsstyrelsen om at medvirke til sagsoplysningen (egnethedssag).  Sundhedsstyrelsen vil også kunne give påbud, hvori der stilles sundhedsmæssige krav til virksomheden på et sygehus, en klinik, i en praksis eller lignende. Sundhedsstyrelsen kan også påbyde, at virksomheden det pågældende sted midlertidigt indstilles helt eller delvis. Ingen af disse påbud kan påklages til anden administrativ myndighed. Sundhedsstyrelsens påbud offentliggøres.  Loven udgør sammen med L 92, L 93 og L 95 en samlet patientsikkerhedspakke.
Loven indebærer, at sundhedsydelser ikke må markedsføres lige så pågående og forbrugsstimulerende som almindelige forbrugsvarer eller tjenesteydelser. Markedsføringen skal være baseret på faglige og relevante oplysninger om sundhedsydelsen, og angivelserne må ikke være mangelfulde. Der skal bl.a. indføres et forbud mod at benytte film og levende billeder til markedsføring af sundhedsydelser på internettet.  Herudover får Sundhedsstyrelsen en række nye muligheder som f.eks. at udstede påbud om, at markedsføring, der strider mod lovens regler, skal bringes til ophør, at kræve, at den ansvarlige for ulovlig markedsføring skal offentliggøre Sundhedsstyrelsens afgørelse eller en berigtigelse, og at styrelsen kan bestemme offentliggørelsens form, varighed og indhold, herunder hvor den skal finde sted.  Loven udgør sammen med L 92, L 94 og L 95 en samlet patientsikkerhedspakke.
Loven ændrer bl.a. navnet på ankenævnet, justerer lidt omkring udpegning af formandskab og øger klarheden, men ikke substansen af loven. Konsekvensændringer af denne lov gennemføres med L 91.
Loven indfører en gebyrfinansieret registreringsordning for virksomheder, der importerer eller distribuerer medicinsk udstyr. Ordningen skal give Sundhedsstyrelsen et overblik over, hvilke aktører der opererer på det danske marked. Herudover giver registreringsordningen Sundhedsstyrelsen mulighed for at foretage kontrol og inspektion af registrerede importører og distributører af medicinsk udstyr.  Importører og distributører pålægges en række forpligtelser med henblik på at sikre sporbarhed af udstyr, som de har importeret/distribueret. Desuden skal aktørerne indberette alvorlige hændelser med medicinsk udstyr, som de får kendskab til, til Sundhedsstyrelsen.  Loven udgør sammen med L 93, L 94 og L 95 en samlet patientsikkerhedspakke.
Loven bemyndiger børne- og undervisningsministeren til bl.a. at fastsætte regler om minimumsstørrelsen af interne skoler i dagbehandlingstilbud og på anbringelsessteder. Bemyndigelsen skal bruges til at fastsætte regler om, at en intern skole skal være normeret til mindst ti elever ved skoleårets begyndelse, før skolen kan oprettes i et dagbehandlingstilbud eller på et anbringelsessted. Med en minimumsstørrelse på ti elever vil man kunne få et undervisnings- og læringsmiljø, der både tilgodeser elevernes faglige og sociale kompetencer.
Loven gennemfører en række konsekvensrettelser i andre love som følge af lovforslag L 90 om Ankenævnet for Statens Uddannelsesstøtteordninger.
Forslagets formål var at sikre, at alle nye biler skulle have en alkolås fra den 1. januar 2015. Låsen skulle være fritaget for afgift. Formålet med alkolåsen var at sikre, at en bil ikke kunne startes af en person med for høj alkoholpromille.
Liberal Alliance foreslog med beslutningsforslaget, at skoleledelsernes ledelsesbeføjelser styrkedes, så de selv fik mulighed for at forestå ansættelse og afskedigelse af folkeskolelærere uden om kommunalbestyrelsen og den kommunale forvaltning.
Beslutningsforslaget pålagde regeringen inden den 1. juli 2013 at tage de nødvendige initiativer med henblik på at øremærke 12 uger af barselsorloven til fædre. Orloven skulle indgå i den samlede barselsperiode, og de 12 uger skulle bortfalde, hvis ikke faderen tog dem. Forslaget havde til formål at sikre en højere grad af ligestilling mellem mænd og kvinder.
Forslaget indebar, at regeringen inden udgangen af folketingssamlingen skulle nedsætte en kommission, der kritisk skulle gennemgå de internationale konventioner og aftaler, som Danmark var forpligtet til at følge. Kommissionen skulle afslutningsvis afgive en betænkning med anbefalinger til, hvilke muligheder Danmark havde for at tage forbehold over for de pågældende konventioner og aftaler, og hvordan Danmark kunne arbejde for en modernisering af konventionerne. 
Loven afskaffer på tandområdet fritvalgsmuligheden i privat praksis i børne- og ungdomstandplejen for børn under 16 år. På apoteksområdet flyttes kompetencen til at godkende apoteksbevillinger fra ministeren til Sundhedsstyrelsen.
Loven ophæver pensionisters adgang til tilskud til køb af håndkøbslægemidler, hvis ordinationen fra lægen kun sker med baggrund i deres status som pensionister. Pensionister vil fortsat få tilskud til håndkøbslægemidler, hvis lægen på recepten skriver »tilskud«, da dette betyder, at de opfylder de lægefaglige kriterier for tilskud til bestemte lidelser/sygdomme.  
Beslutningsforslaget pålagde regeringen at analysere reglerne om kommunal deponering, hvorefter kommuner skulle deponere et beløb ved offentlig-private partnerskaber (OPP). Analysen skulle afdække reglernes konsekvenser, bl.a. for brugen af OPP og for fleksibiliteten hos kommunerne i forhold til at kunne foretage økonomiske dispositioner efter lokale behov og ønsker inden for den centralt udstukne ramme.  
Loven har til formål at skabe mulighed for, at sognebåndsløsere, som er valgt til menighedsrådet i sognebåndsløserpræstens sogn, men som på grund af en pastoratsændring mister valgretten og valgbarheden, kan bevare medlemskabet af menighedsrådet i resten af funktionsperioden. Det er endvidere formålet med loven, at medlemmer af folkekirken, der bor i et flersognspastorat, får mulighed for at vælge, i hvilket sogn i pastoratet de ønsker at have valgret og være valgbare til menighedsrådet.
Loven gennemfører dele af regeringens forbrugerpolitiske eftersyn ved at styrke Forbrugerombudsmandens processuelle beføjelser og håndhævelsesbeføjelser samt ved at styrke beskyttelsen af børn og unge.  Forbrugerombudsmandens beføjelser styrkes i forhold til finansielle virksomheder. Loven ændrer dog ikke ved, at det fortsat er Finanstilsynet, der har hovedansvaret for tilsynet med, at finansielle virksomheder overholder den finansielle lovgivning. Forbrugerombudsmanden får mulighed for at anlægge individuelle erstatningssager og for at udstede administrative bødeforelæg samt udvidet adgang til at møde i retten ved egne medarbejdere. Endelig styrkes beskyttelsen af børn og unge ved at præcisere, at markedsføring rettet mod børn og unge ikke må indeholde billeder eller omtale af eller henvisninger til rusmidler, herunder alkohol.
Loven udvider spildevandsforsyningsselskabernes muligheder for at bidrage til alternative løsninger til håndtering af tag- og overfladevand i forbindelse med klimatilpasning og opgradering af spildevandsanlæg. Hidtil har spildevandsforsyningsselskaberne alene haft mulighed for at bidrage til traditionelle redskaber til håndtering af overfladevand, som f.eks. udvidelse af kloaknettet med større rør og bassiner.  Med loven får spildevandsforsyningsselskaberne mulighed for at bidrage til økonomisk rentable måder at håndtere tag- og overfladevand på, f.eks. ved løsninger, der inddrager veje, vandløb og rekreative områder. Loven fastsætter derudover to forskellige regelsæt om spildevandsselskabernes finansiering af klimatilpasningsprojekter i henholdsvis landzone og byzone.
Med loven omdannes Fornyelsesfonden til Markedsmodningsfonden. Med omlægningen sættes der øget fokus på at hjælpe særlig små og mellemstore virksomheder med at overkomme de barrierer, de oplever i markedsmodningsfasen. Fondens midler skal anvendes inden for tre fokusområder: 1) Markedsmodning af virksomheders innovative produkter og serviceydelser.  2) Markedsmodning baseret på innovationsfremmende offentlig efterspørgsel.  3) Markedsmodning gennem etablering eller deltagelse i partnerskaber, foreninger m.v. Fonden tilføres 135 mio. kr. årligt i 2013-2015. Fonden ledes af en professionel bestyrelse med erhvervsmæssig indsigt og med viden om markedsmodning, kommercialisering, grøn omstilling og indkøbspolitik i den offentlige sektor samt design og andre kreative erhverv.  Loven følger op på aftalen indgået mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti om udmøntning af UMTS-reserven svarende til de budgetterede indtægter fra auktionerne over 3.-generationsmobilnettet (UMTS er en forkortelse for Universal Mobile Telecommunications System).
Med loven fjernes den særskilte afgiftsbetaling for opslag i tingbøgerne, og det medfører, at adgangen til de tinglyste dokumenter og muligheden for udskrift bliver afgiftsfri. Med loven ændres endvidere den faste del af tinglysningsafgiften fra 1.400 kr. til 1.660 kr. Herudover medfører loven visse udvidelser af reglerne om virksomhedspant, således at virksomhedspant også kan stiftes ved ejerpantebrev. Desuden medfører loven, at virksomhedspanteordningen udvides til at omfatte motorkøretøjer m.v., hvis pantsætteren driver erhvervsvirksomhed med køb og salg af køretøjer.   Derudover lovfæstes principperne for prioritetsstillingen mellem på den ene side virksomhedspantet og på den anden side individuelle panterettigheder vedrørende aktiver, som erhverves af virksomhedspantsætteren efter tinglysning af virksomhedspantet. Endelig medfører loven, at tinglysningsafgiftsloven ændres, så lovens bestemmelse om afgiftsfritagelse for ejerpantebreve ligeledes gælder for tinglysning af ejerpantebreve i forbindelse med virksomhedspant.  Loven træder i kraft den 1. juli 2013.
Loven giver førtidspensionister efter lov om højeste, mellemste, forhøjet almindelig og almindelig førtidspension m.v. mulighed for frivillig overgang til førtidspension efter lov om social pension. Der indføres en administrativ overgangsperiode, hvorefter førtidspensionister i perioden fra den 1. juni til den 31. december 2013 kan anmode Udbetaling Danmark om overgang til ny ordning. Med loven får førtidspensionister efter gammel ordning mulighed for at modtage vejledning om fordele og ulemper ved at overgå til ny ordning.  Loven er et led i udmøntningen af aftalen om en skattereform mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti.
Loven har til formål at gennemføre dele af EU's nye forældreorlovsdirektiv, der er indgået af arbejdsmarkedets parter på europæisk plan. Med loven får forældre ret til at bede om fleksible arbejdsordninger ved tilbagevenden efter orlov. Endvidere præciserer loven, at beskyttelsen ved graviditet, barsel eller adoption ikke alene omfatter afskedigelse, men også omfatter mindre gunstig behandling, og at reglerne om omvendt bevisbyrde også gælder for dette forhold. Samtidig præciseres det, at en mindre gunstig behandling kan medføre, at arbejdsgiveren skal betale en godtgørelse.
Lovens formål er at forhindre spekulativ udlejning af dårlige boliger og at skabe større sikkerhed for ejere og lejere om huslejens størrelse og om boligens lovlighed. Loven indeholder fire hovedelementer: – En kommunalbestyrelse skal selv kunne indbringe en sag om en dårligt vedligeholdt lejebolig for huslejenævnet. – Frakendelsesordningen udvides til også at omfatte gentagelsestilfælde, for at forebygge at ejere ulovligt udlejer lokaler til beboelse. – Ejeren af en ejerbolig eller en andelshaver i en andelsboligforening kan få en forhåndsgodkendelse af huslejen i huslejenævnet. – En præcisering af reglerne om udlejning af almene boliger til en virksomhed med henblik på videreudlejning til beboelse.
Beslutningsforslaget, som blev fremsat af det samlede Udvalg for Forretningsordenen i et betænkning, havde til formål at justere forretningsordenens regler om spørgetiden på visse punkter. Herunder blev ordningen for medspørgere i spørgetiden ændret, så der alene gives adgang til én medspørger til hvert spørgsmål og kun, hvis spørgeren positivt har tilkendegivet at være indforstået hermed, ligesom det hidtidige krav om, at hvert medlem i hver spørgetime kun kan stille spørgsmål til én minister, blev ophævet, og den indledende oplæsning af det skriftligt stillede spørgsmål blev afskaffet. Endvidere blev det præciseret i forretningsordenen, at reglen om, at 3. behandling af et lovforslag som udgangspunkt ikke må finde sted før 30 dage efter fremsættelsen, ikke skal finde tilsvarende anvendelse for beslutningsforslag.
Med beslutningsforslaget foresloges en række tiltag, der skulle forbedre sikkerhedsforholdene for vejarbejdere, herunder mere effektiv fartkontrol, bedre sklitning m.v.  Transportudvalget afgav beretning over forslaget den 9. april 2013.
Loven indfører en forsyningssikkerhedsafgift på de fossile brændsler i energiafgiftslovene. Forsyningssikkerhedsafgiften på de fossile brændsler indeholder to elementer: en stigning i energiafgifterne på de fossile brændsler til rumvarme og en afgiftslempelse for det private erhvervsliv (momsregistrerede virksomheder).  Stigningerne i energiafgifterne på de fossile brændsler til rumvarme gælder for både husholdninger og erhverv. De gennemføres ved at forhøje afgiftssatserne i energiafgiftslovene på de fossile brændsler (gas-, kul- og mineralolieafgiftslovene). Lempelsen af afgiftsbelastningen for det private erhvervsliv gennemføres ved at reducere energiafgifterne på brændsler og elektricitet til procesformål. Lempelsen skal bidrage til at sikre konkurrenceevnen for dansk erhvervsliv.   Loven trådte i kraft den 1. februar 2013. Loven er en del af energiaftale 2012 af 22. marts 2012 og af solcelleaftalen af 15. marts 2012, der er indgået mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Enhedslisten og Det Konservative Folkeparti. Loven udmønter den del af finansieringen af de to aftaler, der vedrører indførelse af en forsyningssikkerhedsafgift på de fossile brændsler i energiafgiftslovene.
Beslutningsforslaget gik ud på at pålægge regeringen snarest at fremsætte et lovforslag, der sikrede, at der skete udbetaling af et acontobeløb til offeret og/eller pårørende i de erstatnings- og godtgørelsessager, hvor den endelige erstatning og godtgørelse ikke kunne opgøres inden 3 måneder. Forslaget var en delvis genfremsættelse af beslutningsforslag nr. B 90 fra folketingsåret 2011-12. 
Loven giver mulighed for en differentieret og forøget opkrævning af afgifter af omsætningen af lægemidler til produktionsdyr hos apotekere, der har valgt at forhandle lægemidler til produktionsdyr, og andre forhandlere med tilladelse til at forhandle sådanne lægemidler. Provenuet vil skulle anvendes til at finansiere indsatser i Fødevarestyrelsen for at sikre en ansvarlig anvendelse af antibiotika i husdyrproduktion.  Loven udgør et element i forliget om veterinærområdet for 2013-2016, som er indgået mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Enhedslisten, Liberal Alliance og Det Konservative Folkeparti.
Loven giver personer med epilepsi, der får skader på tænder, mund eller kæber ved epileptisk anfald, ret til at få økonomisk støtte til behandling af skaderne. 
Formålet med lovforslaget er at gøre det lettere og mere attraktivt for udlejere og lejere at gennemføre energibesparende foranstaltninger. Desuden kan det give udlejere en større sikkerhed for, at det forventede afkast faktisk opnås. For lejere vil lovforslaget give mulighed for at opnå lavere energiudgifter, som vil svare til og i nogle tilfælde mere end opveje den modsvarende huslejestigning. Desuden kan det give lejere større boligkomfort og større sikkerhed for, at de lovede energibesparelser også viser sig i praksis. Lovforslagets seks hovedelementer er disse: – Gennemførelse af totaløkonomisk rentable forbedringer – Aftalt grøn byfornyelse – Energikrav som betingelse for at anvende boligreguleringslovens § 5, stk. 2  – Forhåndsgodkendelse af lejeforhøjelser – Forhøjelse af råderetsbeløbet  – Udlejers adgang til at kræve, at der opsættes vandmålere og målere til måling af energiforbrug til køling.  Lovforslaget er en udmøntning af energiaftalen af 22. marts 2012 mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Enhedslisten og Det Konservative Folkeparti, hvad angår energibesparelser i private lejeboliger.  By- og Boligudvalget afgav ikke betænkning over forslaget, hvorfor det ikke kom til 2. behandling.
Med forslaget ønskedes en bedre håndtering af ordningen vedrørende rejsetidskompensation, således at vurderingen af, om rejsetidskompensation kunne tildeles, blev afjort i et uafhængigt organ. Transportudvalget afgav beretning over forslaget den 11. juni 2013.
Med beslutningsforslaget ønskede forslagsstillerne at pålægge regeringen at genindføre et 3-årigt regelstop for små og nystartede virksomheder. Formålet var at mindske de administrative byrder, så virksomhederne kunne fokusere på deres kerneområder, herunder udvikling og produktivitet.
Forslagsstillerne ønskede at pålægge regeringen at genindføre et 3-årigt regelstop for små og nystartede virksomheder. Formålet var at mindske de administrative byrder, så virksomhederne kunne fokusere på deres kerneområder, herunder udvikling og produktivitet.
Med beslutningsforslaget ønskede forslagsstillerne at pålægge regeringen at optimere indsatsen og strategien for at lette erhvervslivets administrative byrder, således at de blev reduceret med 10 pct. inden 2015 i forhold til 2011.
Med beslutningsforslaget ønskede forslagsstillerne at pålægge regeringen at gennemføre nabotjek af love og regler i andre lande forud for ny erhvervsrettet lovgivning i Danmark. Desuden ønskede forslagsstillerne, at regeringen af hensyn til Danmarks konkurrenceevne sikrede, at dansk erhvervslovgivning ikke var mere restriktiv end lovgivningen i lande, som vi normalt sammenlignede os med.
Med forslaget ønskede forslagsstillerne at pålægge regeringen at indføre en række regnskabsmæssige lettelser for Danmarks små og mellemstore virksomheder. Forslagsstillerne understregede, at små og mellemstore virksomheder udgjorde over 90 pct. af det samlede antal danske virksomheder, og at det derfor var vigtigt, at vi skabte de rette rammevilkår for disse.  Forslagsstillerne forslog derfor en række ændringer i regnskabsreglerne til gavn for de små og mellemstore virksomheder i Danmark.  Der blev foreslået: - en tilpasning af årsregnskabsloven til International Financial Reporting Standards (IFRS),  - en mulighed for kun at udarbejde årsrapporter på engelsk, og  - at det blev gjort frivilligt for små og mellemstore virksomheder at udarbejde grønne regnskaber.
Med forslaget ønskede forslagsstillerne at pålægge regeringen at indskrænke perioden for affyring af kategori II-fyrværkeri til perioden fra den 23. december til den 1. januar kl. 06.00. Forslagsstillerne begrundede forslaget med, at den lange periode med affyring af fyrværkeri var til stor gene for mange mennesker og dyr, og pegede på, at i andre lande, som vi normalt sammenlignede os med, var lovgivningen strammere end den danske på dette område.
Forslaget pålagde regeringen at fremsætte lovforslag, der indførte fradrag for etableringsomkostninger ved tilslutning til højhastighedsforbindelse. Fradragsordningen skulle i første omgang gælde i 1 år (2014) og skulle målrettes de områder, hvor der på tidspunktet for forslagets udformning var den ringeste adgang til højhastighedsforbindelse. Ordningen skulle eventuelt evalueres efter udløbet af 2014.
Finanslovforslaget fastlægger størrelsen og fordelingen af de samlede statslige udgifter for finansåret 2013. Forslaget indeholder endvidere overslag over statens udgifter for de efterfølgende tre år.  
Dansk Folkeparti ønskede med beslutningsforslaget at sende et klart signal om, at det var en kriminel handling at stjæle og svindle med andres identitet – uanset omfanget. Derfor foreslog Dansk Folkeparti, at regeringen blev pålagt inden den 1. marts 2012 at fremsætte et lovforslag, der ville ændre straffeloven, så identitetstyveri og identitetssvindel ville indgå som selvstændige forbrydelser, der kunne straffes med fængsel i op til 2 år. Der blev afgivet beretning over beslutningsforslaget, hvor et mindretal i udvalget (V, DF, LA og KF) bl.a. opfordrede regeringen (S, RV og SF) til at tage initiativer, der sikrede, at myndigheder, virksomheder og forbrugere hver især stod bedst muligt rustet over for identitetstyveri og de kriminelle følger heraf. Desuden opfordrede mindretallet regeringen til i den kommende tid at følge de norske erfaringer og praksis i forhold til deres særskilte straffelovsparagraf vedrørende identitetssvindel tæt og på den baggrund løbende overveje, om en indførelse af en sådan særskilt straffelovsparagraf ville tjene et formål i dansk sammenhæng.
Forslaget indebar, at regeringen skulle nedsætte en kommission, der skulle se på retssikkerheden på det sociale område og i løbet af 2 år komme med en betænkning med forslag til forbedringer af retssikkerheden.
Finansloven fastlægger størrelsen og fordelingen af de samlede statslige udgifter og indtægter for finansåret 2013. Loven indeholder endvidere overslag over statens udgifter for de efterfølgende 3 år.  Efterfølgende har ministeren fremsat en række ændringsforslag til lovforslaget, der blev vedtaget i forbindelse med 3. behandlingen.
Beslutningsforslaget indebar en kriminalisering af adfærd, der udsprang af parallelle retsopfattelser. Eksempler på denne type adfærd var f.eks., når en gruppe personer patruljerede i et bestemt byområde med det formål at indføre eller fastholde sharia i området (shariazoner). Denne type adfærd skulle efter beslutningsforslaget straffes med frihedsberøvelse. De konkrete strafferammer skulle fastlægges med afsæt i anbefalingerne fra den tværministerielle arbejdsgruppe, som samtidig foreslås nedsat i beslutningsforslaget. For ikkedanske statsborgere skulle en dom som følge af denne type adfærd føre til udvisning af Danmark.
Lovens formål er administrative lettelser til gods- og buskørselserhvervet i forbindelse med ansøgninger om tilladelser. Herudover tilsigtes det dels at sikre en bedre kontrol med, om reglerne for løn- og arbejdsvilkår bliver fulgt gennem nedsættelse af et overenskomstnævn, dels at give mulighed for at tilbageholde motorkøretøjer ved overtrædelser af områdets regelsæt. Endvidere ændres Vejtransportrådets sammensætning og opgaver.
Forslagets formål var at sikre, at alle nye biler skulle have en alkolås, som skulle være fritaget for afgift, fra den 1. januar 2015. Formålet med alkolåsen var at sikre, at en bil ikke kunne startes af en person med for høj alkoholpromille i blodet.
Beslutningsforslaget pålagde regeringen inden udgangen af 2012 at tage de nødvendige skridt til etableringen af en direkte østlig ringvejsforbindelse uden om København i form af en privatfinansieret havnetunnel mellem Lyngbyvej og Sjællandsbroen.
Loven nedsætter loftet over rejsefradrag, øger beskatningen af fri bil, beskatter fuldt skattepligtiges udenlandske lønindkomst, beskatter arbejdsudleje og udvider beskatningen af lønarbejde i Danmark.  Loven indeholder følgende elementer:  – Det fælles loft over rejsefradrag og dobbelt husførelse nedsættes fra 50.000 kr. til 25.000 kr. pr. indkomstår. – Miljøtillægget forhøjes med 50 pct., når det medregnes til den skattepligtige værdi af fri bil, for at tilskynde til at anskaffe mere brændstoføkonomiske firmabiler. – De nuværende regler om arbejdsudleje strammes, således at udenlandsk arbejdskraft i større omfang kommer til at betale skat i Danmark.  – Der indføres en beskatning af lønindtægten for udenlandske personer, der har en udenlandsk arbejdsgiver, som ikke har fast driftssted i Danmark.  Loven udmønter en del af aftalen fra den 22. juni 2012 mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti om en skattereform.
Venstre og Det Konservative Folkeparti foreslog, der skulle bidrages til udvikling i hele Danmark ved at placere nye statslige institutioner uden for hovedstadsområdet og ved at placere de tilbageværende opgaver uden for hovedstadsområdet, når statslige enheder skulle sammenlægges.
Med beslutningsforslaget blev der givet mulighed for, at pensionister og efterlønsmodtagere kunne fange ål med ruser i perioden fra den 10. maj til den 31. juli. Ændringerne skulle træde i kraft den 1. januar 2013.
Ifølge forslaget skulle regeringen arbejde for at få ændret Europarådets konvention om beskyttelse af dyr til landbrugsformål og EU’s regelsæt om dyrevelfærd, så de kom til at omfatte et forbud mod produktion af foie gras. Den 9. maj 2012 blev der afgivet en beretning over beslutningsforslaget.
Med forslaget opfordredes erhvervs- og vækstministeren til at trække aktstykke 51 af 14. februar 2012 tilbage fra Finansudvalget. Aktstykket skulle udvide statens muligheder for at forlænge og udstede nye statsgarantier til nødlidende banker, der fusionerede. I modsætning til det foreliggende aktstykke burde det ifølge forslagsstillerne være et krav, at der blev udstedt klare retningslinjer for, hvilke krav til driften der måtte stilles i forbindelse med nye garantier og til forlængelse af eksisterende statsgarantier.
Med forslaget opfordrede Folketinget erhvervs- og vækstministeren til at trække et aktstykke tilbage fra Finansudvalget. Det drejede sig om aktstykke H af 14. marts 2012 om tilslutning til, at staten kan indgå aftale med FIH-koncernen om at overtage en række værdiforringede aktiver. Indholdet af aktstykket er fortroligt, men svarer på mange områder til beslutningsforslagets bilag 1, Opsplitning af FIH-koncernen, fra erhvervs- og vækstministerens udviklingspakke fra den 2. marts 2012.
Loven gennemfører direktiv 2010/75/EU om industrielle emissioner (IE-direktivet), som fastlægger en ramme for at miljøgodkende de største og mest miljøbelastende virksomheder i EU.  Loven indeholder en række bestemmelser om at forebygge og begrænse luft-, vand- og jordforurening fra større industrielle kilder. Desuden indeholder loven regler om kunstgødning, om afgitring på ferskvandsdambrug og om obligatorisk anvendelse af digitale løsninger i forbindelse med forvaltningen af miljøgodkendelser.
Lovforslaget byggede på en aftale mellem regeringen (Venstre og Det Konservative Folkeparti), Dansk Folkeparti og Kristendemokraterne om at differentiere gebyret for klager til Natur- og Miljøklagenævnet som et led i finanslovaftalen for 2011. Loven indebærer, at man som udgangspunkt fastsætter gebyr for at klage til nævnet i alle sager, der efter lovgivningen kan indbringes for nævnet. Undtaget for gebyr er visse sagskategorier, f.eks. ekspropriationssager, fredningssager og sager om aktindsigt. Der vil blive fastsat regler om tilbagebetaling af gebyr, hvis en påklaget afgørelse ophæves eller ændres, eller i sager, hvor klageren får helt eller delvist medhold i klagen. Gebyrerne fastsættes til 500 kr. for privatpersoner. For alle andre, herunder virksomheder, organisationer og myndigheder, fastsættes et gebyr på 3.000 kr. Loven trådte i kraft den 1. januar 2011.
Loven har til hensigt at undgå, at kommunerne, der er vandløbsmyndighed efter vandløbsloven, kan nedklassificere offentlige vandløb til private vandløb af besparelsesmæssige hensyn. Nedklassifikation indebærer, at private lodsejere bliver pålagt udgifterne til fremtidig vedligeholdelse af vandløbene og - i tilfælde af mangelfuld vedligeholdelse - kan risikere at blive pålagt erstatningsansvar, hvis der forekommer oversvømmelse på naboarealer, som medfører skader på afgrøder.   Lovforslaget blev sendt i høring, samtidig med at det blev fremsat, for at undgå, at enkelte kommuner spekulerede i at nedklassificere offentlige vandløb på bekostning af private lodsejere. Loven trådte i kraft dagen efter bekendtgørelsen i Lovtidende.
Loven er en del af den samlede lovgivning til at gennemføre regeringens (Venstre og Det Konservative Folkeparti) aftale med Dansk Folkeparti fra juni 2009, "Grøn Vækst". Den har til formål at sikre, at et højt niveau af miljø-, natur- og klimabeskyttelse går hånd i hånd med en moderne og konkurrencedygtig landbrugs- og fødevareproduktion.  Desuden udmønter loven dele af "Grøn Vækst 2.0" fra april 2010, som er regeringens aftale med Dansk Folkeparti om en række initiativer, der forbedrer landbrugets og fødevaresektorens vækstvilkår. Loven reducerer ammoniakbelastning, specielt i forhold til påvirkningen af naturområderne fra nærliggende husdyrbrug.  Med loven fastsættes også skærpede krav til bl.a. den tilladte ammoniakbelastning fra nærliggende husdyrbrug af de kvælstoffølsomme naturtyper i Natura 2000-områder. 
Lov om et testcenter for store vindmøller ved Østerild trådte i kraft den 1. oktober 2010. Loven byggede på en aftale mellem regeringspartierne (Venstre og Det Konservative Folkeparti), Dansk Folkeparti, Socialdemokraterne og Socialistisk Folkeparti.  Efter at loven var trådt i kraft, konstaterede Miljøministeriet, at der var sket en fejl i den VVM-redegørelse, der lå til grund for loven. Man havde ikke korrekt gjort rede for konsekvenserne af støjberegningerne i Frøstruplejren og byen Hjardemål. For at kunne gennemføre det nationale testcenter som forudsat var det derfor nødvendigt at begrænse støjen fra vindmøller omkring testcenteret. Loven indeholder de supplerende regler, der gør det muligt for miljøministeren at ekspropriere det nødvendige antal eksisterende møller.  Loven trådte i kraft den 3. marts 2011.
Loven implementerer flere forskellige EU-retsakter. Den indfører ændringer i forbindelse med overgangen fra direktiv om markedsføring af plantebeskyttelsesmidler til plantebeskyttelsesmiddelforordningen. Desuden implementerer loven fire dele af rammedirektivet for bæredygtig anvendelse af pesticider. Endelig ændrer den terminologien for at bringe lovens bestemmelser i overensstemmelse med REACH-forordningen og EU's klassificeringsforordning.
Loven gennemfører en række ændringer af havmiljøloven for at gennemføre ballastvandkonventionen i Danmark. Desuden gennemfører loven VVM-direktivet for havbrug, der ligger længere end 1 sømil fra kysten.   Skibe og deres ballastvand er ifølge FN en af verdens største kilder til indførsel af invasive arter i vandområder. Loven indeholder bl.a. en række nye bemyndigelsesbestemmelser, der forpligter miljøministeren til at fastsætte regler om kontrol og behandling af skibes ballastvand og sedimenter. Herudover indeholder loven en bemyndigelse for ministeren til at fastsætte regler om, hvornår der kan dispenseres fra behandlingskravene. Loven trådte i kraft den 1. juli 2011.
Regeringen (Venstre og Det Konservative Folkeparti) indgik den 16. juni 2009 aftale med Dansk Folkeparti om grøn vækst. Aftalen "Grøn Vækst" indeholdt "Miljø- og Naturplan Danmark frem mod 2020", der skulle sikre bedre miljø og klima og mere natur af høj kvalitet, der skulle være tilgængelig for alle.  Loven indeholder de nødvendige lovændringer på Miljøministeriets område for at gennemføre aftalen "Grøn Vækst", og den indeholder ændringer i naturbeskyttelsesloven, planloven, vandløbsloven, miljømålsloven, kemikalieloven, miljøbeskyttelsesloven og vandforsyningsloven.   Loven skal ses i sammenhæng med en række ændringer i Fødevareministeriets lovgivning. 
Loven indeholder en række initiativer, der skal sikre bedre muligheder for lokal udvikling af Danmarks yderområder.   I yderområderne skal det være lettere at opnå tilladelse til at opføre nye boliger i landzone. Reglerne for planlægning i kystnærhedszonen skal desuden være lempeligere i yderområderne.  En kommune vil kunne planlægge erhvervs- og boligbyggeri mellem 300 og 3000 m fra kysten på baggrund af en særlig plantilladelse fra miljøministeren. Det skal ske med begrundelse i positive lokaløkonomiske konsekvenser.   Det skal også være lettere at opnå tilladelse til at udvide mindre erhvervsvirksomheder, som er etableret i en overflødiggjort landbrugsbygning i yderområderne og i kommuner uden for hovedstadsområdet.   Endvidere ændres planlovens regler om detailhandel for alle kommuner i Danmark, idet en lovændring tilgodeser de mindre og mellemstore byers konkurrenceevne i forhold til landets største byer.   Endelig skal det fremover ikke skal være muligt at fastsætte tilslutningspligt til fællesantenneanlæg i en lokalplan. Dette element er en delvis udmøntning af den mediepolitiske aftale fra den 26. maj 2010 mellem regeringen (Venstre og Det Konservative Folkeparti), Dansk Folkeparti og Liberal Alliance.   Den nye regulering trådte i kraft den 1. september 2011.
Loven gennemfører klarere regler om miljømål og servicemål og om beslutning af disse mål. Miljømål er mål, som opnås ved at gennemføre aktiviteter til gavn for miljø og sundhed, og servicemål er mål, som opnås ved at gennemføre aktiviteter, der giver en udvidet service for den enkelte forbruger og/eller en samfundsmæssig gevinst.   Loven sikrer, at ministeren tager sig af overordnet at fastsætte miljømål, mens vandselskaberne tager sig af den driftsmæssige udmøntning af de overordnede mål.   Loven indebærer også, at det bliver lettere for vandselskaberne at udnytte den biogas, der fremstilles ved spildevandshåndtering, til el-produktion i virksomheden.
Loven er en del af opsplitningen af det tidligere Dansk Center for Internationale Studier og Menneskerettigheder i to selvstændige institutter. Med loven oprettes Dansk institut for Internationale studier som en selvstændig organisation. Instituttet skal fastholde det primære formål at udføre analyse og forskning på internationalt niveau inden for et bredt felt af internationale emner. Instituttet skal lægge vægt på aktiviteter af betydning for politiske aktører, offentligheden og den offentlige debat.
Lovforslagets formål var at give hjemmel til, at miljøministeren efter en konkret vurdering kunne undtage visse nærmere angivne internationale vedtagelser og tekniske specifikationer fra kravet om indførelse i Lovtidende. Det foresloges, at tidspunktet for lovens ikrafttræden skulle fastsættes af ministeren. 
Med lovforslaget foresloges gennemført en generel skærpelse af bødeniveauet i sager om overtrædelse af miljøbeskyttelsesloven. Lovforslaget havde til formål at hæve bundniveauet for bøder for både privates og erhvervsdrivendes overtrædelser. Formålet var herudover at ensrette bødeudmålingen. Det blev foreslået, at bødeniveauet for overtrædelser af miljøbeskyttelsesloven i førstegangstilfælde i almindelighed burde være på minimum kr. 5.000. Det foresloges, at loven trådte i kraft den 1. januar 2008. Lovforslaget blev genfremsat som lovforslag nr. L 4 i folketingsåret 2007-08, 2. samling.
Lovforslagets formål var at skabe hjemmel til at forlænge den koncession, som Gudenaacentralen (Tangeværket) havde til at udnytte vandkraften i Gudenåen med yderligere 6 år, dvs. indtil den 8. januar 2014. Efter 3 år, når vandplanerne forelå, skulle der tages stilling til, hvilke løsningsmodeller, der ville være forenelige med vandrammedirektivets mål, og hvorvidt Tangeværkets drift efter januar 2014 var forenelig med disse løsningsmodeller. Det foresloges, at loven trådte i kraft den 1. januar 2008. Lovforslaget blev genfremsat som lovforslag nr. L 2 i folketingsåret 2007-08, 2. samling.
Lovforslaget havde til formål at fjerne en utilsigtet konsekvens af ændringerne i registreringsafgiften og vægtafgiften fra foråret 2007, jf. lov nr. 541 af 6. juni 2007 om ændring af registreringsafgiftsloven og vægtafgiftsloven. Lovforslaget var rettet mod de ca. 35.000 varebiler, som skønnedes at være nedvejet til en tilladt totalvægt på 2.000 kg eller mindre siden den 24. april 2007. Fremover skulle der som udgangspunkt betales afgifter efter vægtafgiftsloven, som om bilen ikke var blevet nedvejet. Samtidig skulle biler, der nedvejedes efter lovforslagets fremsættelse, afgiftsberigtiges på ny med 95 pct. efter registreringsafgiftsloven. Dette ville sikre balancen mellem registreringsafgiften af en varebil og den løbende afgift, der opkræves for bilen. Forslaget ville forhindre et utilsigtet provenutab på potentielt ca. 600 mio. kr. på årsbasis. Hvad angik de allerede nedvejede biler, skønnedes lovforslaget at medføre, at staten undgik et tab på ca. 140 mio. kr. på årsbasis som følge af nedvejningen. Lovforslaget blev genfremsat som L 15 i folketingsåret 2007-08, 2. samling.
Lovforslaget var en teknisk konsekvens af udvidelsen af EU med Bulgarien og Rumænien. Det indebar, at medlemsantallet i det særlige forhandlingsorgan sattes op fra henholdsvis 17 og 18 til 27. Lovforslaget skulle gennemføre Rådets direktiv 2006/109/EF om tilpasning af direktiv 94/45/EF om at indføre europæiske samarbejdsudvalg. 
Lovforslaget gennemførte dele af aftalen mellem regeringen og KL (Kommunernes Landsforening) om kommunernes økonomi for 2007 og 2008. Angående den del af aftalen for 2007, som handlede om øget konkurrenceudsættelse, blev det foreslået, at indenrigs- og sundhedsministeren fik kompetence til at fastsætte regler om beregning af kontrolbud, og angående aftalen for 2008 blev det foreslået, at Skanderborgmodellen som kommunal styreform blev mulig at vælge uden dispensationsansøgning. 
Lovforslaget foreslog, at Valgnævnet fik kompetence til at godkende partinavne, at antallet af danske EU-parlamentarikere nedsattes fra 14 til 13, og at muligheden for, at personer på visse former for bosteder kunne brevstemme, udvidedes. Lovforslaget blev genfremsat som lovforslag nr. L 18 i folketingsåret 2007-08, 2. samling.
Lovforslaget indeholdt tre elementer: For det første foresloges det, at kommunerne skulle kunne kræve betaling for det institutionelle tilsyn med private tilbud for på den måde at skabe størst mulig gennemskuelighed og sammenlignelighed mellem private, regionale og kommunale tilbud efter serviceloven. For det andet foresloges det, at den eksisterende adgang til uden samtykke at indhente nødvendige økonomiske oplysninger fra indkomstregisteret om en ansøger og dennes ægtefælle skulle udvides til også at omfatte nødvendige oplysninger om en ansøgers eventuelle samlever og andre relevante husstandsmedlemmer. Det ville gøre anvendelsen af registeret mere effektiv. Endelig foresloges det, at reglerne om opsat pension skulle præciseres for at sikre, at de personer, der opsatte pensionen, rent faktisk bidrog aktivt på arbejdsmarkedet i væsentligt omfang.  
Formålet med lovforslaget var at indføre en permanent, landsdækkende ordning med retsmægling i civile sager. Det grundlæggende formål var at give parterne i sager indbragt for domstolene mulighed for, hvis de ønskede det, at søge tvisten løst på en anden måde end ved den traditionelle forligsmægling i retten, der byggede på de gældende retsregler, eller ved en dom.  Retsmægling kunne give mulighed for at nå frem til en aftalt løsning på konflikten, der oplevedes som mere tilfredsstillende for begge parter. Det skyldtes, at løsningen ved retsmægling i højere grad kunne give parterne indflydelse på forløbet og tage hensyn til parternes interesser, behov og fremtid. 
Lovforslaget gennemførte en samlet revision af straffelovens almindelige bestemmelser om dansk straffemyndighed (jurisdiktion), dvs. de bestemmelser, der afgrænser, hvilke straffesager der kan pådømmes ved danske domstole.  De gældende hovedprincipper for dansk straffemyndighed videreførtes med enkelte udvidelser af straffemyndigheden på visse områder.  Lovforslaget sikrede bl.a., at der også fremover ville være tilstrækkelige muligheder for at kunne foretage retsforfølgning ved danske domstole med hensyn til kriminalitet begået i udlandet, og som Danmark havde interesse i at kunne pådømme. 
Lovforslaget skulle fremme udvikling og anvendelse af energieffektive og miljøvenlige energiforbrugende produkter. Ved energiforbrugende produkter skulle forstås alle former for apparater, motorer, kedler, maskiner og anlæg, der anvender energi. Hensigten var at begrænse energiforbruget og belastningen af miljøet. Lovforslaget var et led i gennemførelsen af direktiv 2005/32/EF om rammerne for fastlæggelse af krav til miljøvenligt design af energiforbrugende produkter (eco-design-direktivet). 
Lovforslaget skulle gøre det muligt for Grønlands hjemmestyre at udvide undervisningspligten i Grønland, således at eleverne ikke afsluttede folkeskolen efter 8. klassetrin, hvor de efter de gældende regler havde haft 9 års obligatorisk undervisning, da børnehaveklassen er obligatorisk i Grønland. Lovforslaget fastsatte undervisningspligten i Grønland til mindst 9 år mod de nuværende 9 år. 
Lovforslaget skulle modernisere økologiloven med det formål at skabe rammerne for at fastholde og udvikle den danske økologiske produktion til et marked med stigende efterspørgsel. 
Lovforslaget rettede sig alene mod de 18 ejere af arbejderboliger på landet, som har et boligdriftslån eller har førtidsindfriet boligdriftslånet. De ville med lovforslaget få en lempelig adgang til indfrielse af boligdriftslånet, hvorved den 10-årige bindingsperiode ophævedes, efter at boligdriftslånet var tilbagebetalt til udløb eller førtidigt indfriet. 
Hensigten med lovforslaget var, at en elektronisk berigtigelse af de enkelte valglister skulle lette valgbestyrelsernes administrative arbejde op til valgdagen. Desuden afskaffedes begreberne hovedvalgliste og supplementsvalgliste. Endvidere skulle vælgerne have mulighed for til menighedsrådsvalget i 2008 at afgive en elektronisk brevstemme. 
Lovforslaget forhøjede børnefamilieydelsen for børn under 3 år. Forhøjelsen var rettet mod småbørnsfamilier, hvor bl.a. udgiften til børnepasning vejede tungt. Der var tale om en ekstraordinær forhøjelse, som udgjorde 2.000 kr. årligt pr. barn og i overensstemmelse med regeringsgrundlaget skulle træde i kraft den 1. januar 2008. Den forhøjede ydelse for børn under 3 år ville svare til 4.039 kr. i kvartalet og ville første gang blive udbetalt den 20. januar 2008. Forslaget ville medføre en merudgift for staten på ca. 400 mio. kr. årligt. 
Formålet med lovforslaget var at indhente Folketingets samtykke til, at regeringen tiltrådte en ny dobbeltbeskatningso­verenskomst mellem Danmark og Østrig. Overenskomsten blev undertegnet den 25. maj 2007, men ville først kunne endeligt tiltrædes fra dansk side, når Folketinget havde vedtaget en lov herom. Overenskomsten indeholder regler for, hvornår Danmark henholdsvis Østrig kan beskatte forskellige former for indkomst, som en person, der er hjemmehørende i den ene stat (bopælssta­ten), modtager fra den anden stat (kildestaten), og om, hvordan dobbeltbeskatning undgås. Den nye dobbeltbeskatningsoverenskomst, som skulle afløse en overenskomst fra 1961, indeholder regler om, at udbytter ikke kan beskattes i kildestaten, når de udbetales fra et datterselskab i den ene stat til et moderselskab i den anden. I andre tilfælde kan de beskattes med 15 pct. Renter og royalties kan kun beskattes i bopælsstaten. Offentlige ydelser (herunder sociale pensioner) kan beskattes i kildestaten. Private pensioner kan beskattes i kildestaten. Det er en ændring i forhold til den gældende overenskomst, som medfører, at private pensioner kun kan beskattes i bopælsstaten. Der er aftalt en overgangsordning for personer, som ved den ny overenskomsts ikrafttræden var hjemmehørende i en stat og modtog privat pension fra den anden stat, så denne pension fortsat kun kan beskattes i bopælsstaten. Fremtidige modtagere af danske pensioner i Østrig beskattes efter reglerne i den nye overenskomst, dvs. i Danmark. 
Formålet med lovforslaget var at fastholde realværdien af energiafgifterne (afgift på el, gas, kul, mineralolie, svovl og CO2) for at understøtte de målsætninger, som var fastlagt i klima- og energistrategien. Dette gjaldt dels målet om at reducere udledningen af drivhusgasser i overensstemmelse med målsætningerne i Kyotoprotokollen og dels at gøre Danmark mindre afhængig af olie, gas og kul og i højere grad omlægge til mere vedvarende energikilder. Indeksering af energiafgifterne skulle sikre, at afgifterne fulgte den almindelige prisudvikling, så realværdien af afgifterne fastholdtes. Satserne skulle opskrives med 1,8 pct. pr. år, svarende til den gennemsnitlige udvikling i nettoprisindekset. Merprovenuet fra afgiftsforhøjelserne på energi skulle finansiere de lavere personskatter i overensstemmelse med aftalen »Lavere skat på arbejde«. 
Beslutningsforslaget pålagde regeringen at udarbejde et lovforslag, der skulle indeholde en strategi for at nedbringe antallet af tvangsudsættelser fra lejeboliger. Lovforslaget skulle sikre en styrket forebyggelsesindsats, bedre muligheder for kommunerne at gribe ind før en udsættelse og indeholde en overordnet boligpolitisk plan, der skulle sikre bedre og billigere lejeboliger, som var til at betale. 
Forslaget skulle sikre en effektiv incitamentsstruktur, hvor der var en økonomisk gevinst på min. 2.000 kr. ved at gå fra overførselsindkomst til fuld beskæftigelse.  Formålet var at sikre, at det til enhver tid skulle kunne betale sig økonomisk at tage et arbejde frem for at være på overførselsindkomst.
Forslaget skulle sikre, at der foretoges de fornødne administrative ændringer, således at det gældende pointsystem for permanent opholdstilladelse erstattedes af et nyt regelsæt, der var mere fleksibelt og tog størrre hensyn til, at integration og aktivt medborgerskab kunne foregå på flere forskellige måder. Forslagsstillerne opfordrede i den forbindelse regeringen til at indgå i brede forhandlinger i Folketinget for derved at kunne sikre, at det nye regelsæt blev en langtidsholdbar løsning.
Forslaget opfordrede skatteministeren til at trække aktstykke nr. 128 af 12. maj 2011 om permanent toldkontrol i Danmark (styrket grænsekontrol) tilbage fra Finansudvalget. Forslagsstillerne henviste til, at de kunne tilslutte sig de i aktstykket foreslåede bevillinger til SKAT og politi- og anklagemyndighed, hvorimod de ikke kunne tilslutte sig de dele af bevillingerne i aktstykket, der vedrørte etablering af kontrolanlæg i Frøslev, Padborg, Kruså og Sæd. I stedet ønskede forslagsstillerne disse midler anvendt til at styrke forudsætningerne for en mobil, fleksibel og efterretningsbaseret indsats mod grænseoverskridende kriminalitet.
Beslutningsforslaget gik ud på at sikre, at borgere med almindelige indkomster fortsat ville have mulighed for at leje private udlejningsboliger, også efter en modernisering. Ændringen skulle ske ved at ophæve boligreguleringslovens § 5, stk. 2.
Beslutningsforslaget pålagde regeringen at forhøje straffen for grove og gentagne overtrædelser af lejelovens § 6, stk. 1 - den såkaldte dusørbestemmelse. Straffen skulle forhøjes til fængsel i 1 år og 1 måned. Dette skulle ligeledes sikre, at sager om overtrædelser af dusørbestemmelsen ikke blev forældet efter blot 2 år.
Tillægsbevillingsloven formaliserer de bevillingsændringer, som er foretaget på forventet efterbevilling i løbet af finansåret.  Hovedparten af ændringerne i forhold til finansloven for 2010 har enten været forelagt Folketinget  tidligere i form af lovforslag eller aktstykker eller er udgiftsneutrale overførsler mellem bevillinger efter de gældende regler.  Tillægsbevillingsloven for 2010 indeholder netto bevillingsændringer for i alt 4.445,8 mio. kr. i forhold til finansloven for 2010. Bevillingsændringerne skyldes især aktstykker (+8.273,7 mio. kr.) og ny lovgivning (-1.946,0 mio. kr.).
Resume:  I forslag til finanslov for 2011 udgjorde det budgetterede overskud på drifts-, anlægs- og udlånsbudgettet 51,7 mia. kr. Nettorenteudgifterne var på 19,0 mia. kr.  Baggrund: Loven var en uændret genfremsættelse af L 249, folketingsåret 2009-10, som blev fremsat den 26. august 2010.
Tillægsbevillingslovforslaget (FTB) formaliserer de bevillingsændringer, som er foretaget på forventet efterbevilling i løbet af finansåret.  Hovedparten af ændringerne i forhold til finansloven for 2009 har enten været forelagt Folketinget  tidligere i form af lovforslag eller aktstykker eller har karakter af at være udgiftsneutrale overførsler mellem bevillinger efter de gældende regler.  Tillægsbevillingsloven for 2009 indeholder netto bevillingsændringer for i alt 15.706,1 mio. kr. i forhold til finansloven for 2009. Bevillingsændringerne omfatter merbevillinger på udgiftsbudgettet på 9.539,9 mio. kr., mindrebevillinger på indtægtsbudgettet på 5.069,3 mio. kr. og merbevillinger på anlægsbudgettet på 1.096,9 mio. kr.
Lovforslaget ville gøre det muligt for to personer af samme køn at indgå ægteskab og hermed blive omfattet af alle ægteskabets retsvirkninger. Der skulle være mulighed for kirkelig vielse af to personer af samme køn. Endvidere kunne faderskabsreglerne i børneloven efter lovforslaget finde anvendelse på børn, der fødtes af en kvinde, der havde indgået ægteskab med en anden kvinde.
Loven gennemfører EF-direktiv 2005/47/EF om arbejdstid for mobile lønmodtagere, der udfører grænseoverskridende tjenester i jernbanesektoren, i dansk lovgivning. Direktivet fastsætter en række forhold omkring køretid, daglig og ugentlig hviletid, pauser, natarbejde m.v. Udformningen af lovforslaget er sket under inddragelse af arbejdsmarkedets parter, og der ændres ikke væsentligt ved de pågældende lønmodtageres gældende arbejdstid i Danmark.
Loven præciserer de overgangsbestemmelser om engangsudbetalinger fra staten til pensionsopsparerne (kompensationsordningen), der blev indført ved omlægningen af pensionsafkastbeskatningen i december 2007.  Loven har til formål at søge at undgå eventuel fortolkningstvivl og at bidrage til en forenkling af selskabernes arbejde med at fordele kompensationsbeløb ud individuelt til kunderne.  Skatteministeren havde anbefalet, at Folketinget afsluttede sin behandling af forslaget inden den 31. marts 2008, som var fristen for ansøgning om udbetaling af kompensationsbeløb.
Der var tale om en genfremsættelse af en del af lovforslag nr. L 20 fra folketingsåret 2007-08, 1. samling. Lovforslaget omhandlede den del af L 20, som vedrørte ændring af sondringen mellem børsnoterede og unoterede aktier.  Lovforslaget indeholdt en tilpasning af skattereglerne til den begrebsanvendelse, der var indført i den finansielle lovgivning som følge af det såkaldte MiFID-direktiv. Det indebar bl.a., at betegnelsen børsnoteret skulle erstattes af betegnelsen optaget til handel på et reguleret marked, og dermed at der skulle ske en ændring af sondringen mellem børsnoterede og unoterede aktier.  Samtidig skulle reglerne om personers fradrag for tab på børsnoterede aktier ændres. Det foresloges, at der blev adgang til fuldt fradrag i tabsåret på aktier, der var optaget til handel på et reguleret marked (børsnoterede), betinget af at SKAT havde kendskab til købet af aktien. Hidtil kunne tab på børsnoterede aktier fradrages i gevinst og udbytter på børsnoterede aktier. Var betingelsen ikke opfyldt, ville der fortsat være et sådant kildeartsbegrænset tabsfradrag.  I tilknytning hertil foresloges en ændring af indberetningsreglerne, hvorved der indføres en pligt for fondshandlere til at indberette køb i lighed med de regler, der var gældende for indberetning af salg.  Ændringerne skulle have virkning fra 2009.
Loven udmønter dele af betænkning nr. 1480/2006 om ophavsretslovens kapitel 3. Der indføres bl.a. en ufravigelig regel om erhververes pligt til at udnytte overdragne rettigheder for at sikre, at overdragede rettigheder vitterlig udnyttes. Et andet formål med loven er at gøre det lettere at indgå aftaler om udnyttelse af ophavsrettigheder, særlig i forhold til digitalisering og formidling af kulturarven. Det er ofte et problem i praksis - navnlig i forbindelse med masseudnyttelse af værker - at klarere de nødvendige rettigheder. Det skyldes bl.a., at de enkelte rettighedshaverorganisationer kun kan indgå aftaler på vegne af egne medlemmer. Det kan således være et problem at identificere alle ophavsmændene til de værker, der findes i kulturinstitutionernes samlinger. Derfor sker der en udvidelse af aftalelicensmulighederne, herunder at der indføres en generel adgang til at indgå aftaler med aftalelicensvirkning. Aftalelicens indebærer, at en bruger, f.eks. et bibliotek, som har indgået aftale om en vis brug af en bestemt art af værker med en organisation, der omfatter en væsentlig del af ophavsmændene til denne art af værker, efter loven får ret til at udnytte andre værker af samme art og på samme måde.  Loven rummer også et Ophavsretslicensnævn, hvor man får en udvidet adgang til at få prøvet spørgsmål om vederlagsbetaling i forbindelse med f.eks. kopiering på undervisningsinstitutioner og i erhvervsvirksomheder m.v.
Loven gennemfører de ændringer af straffebestemmelserne i lov nr. 390 af 28. maj 2003 om forbud mod erhvervsmæssig indførsel og produktion af samt handel med skind og skindprodukter fra hunde og katte, som er nødvendige som følge af Europa-Parlamentets og Rådets forordning (EF) nr. 1523/2007 af 11. december 2007 om forbud mod markedsføring og indførsel i og udførsel fra Fællesskabet af pelsskind fra hunde og katte samt produkter, hvori sådanne pelsskind indgår. Forordningen finder direkte anvendelse i Danmark. Det eneste punkt, hvor medlemslandene skal supplere forordningen, er ved fastsættelse af sanktioner.
Loven fastlægger regler om deltagelse af danske myndigheder, offentligretlige organer m.v. i en EGTS (en europæisk gruppe for territorielt samarbejde) og regler om registrering, opløsning m.v. af en EGTS med hjemsted i Danmark. Dermed opfyldes kravet i Europa-Parlamentets og Rådets forordning nr. 1082/2006/EF af 5. juli 2006 om, at medlemsstaterne skal træffe passende foranstaltninger for at sikre en effektiv iværksættelse af forordningen. Forordningen har til formål at lette det grænseoverskridende samarbejde med henblik på at fremme økonomisk og social samhørighed En EGTS kan alene bestå af statslige, regionale, lokale myndigheder, offentligretlige organer m.v., der går sammen med tilsvarende myndigheder m.v. i et andet medlemsland for at gennemføre et strategisk samarbejde eller et konkret projekt på tværs af grænserne. Efter vedtagelse af ændringsforslag fra økonomi- og erhvervsministeren præciseredes, at en EGTS er omfattet af lov om offentlighed i forvaltningen.
Med loven indføres hjemmel til at finansiere almene boliger og friplejeboliger med SDO-lån (finansiering med særligt dækkede obligationer). I forlængelse heraf foreslås en ændret værdiansættelse i forbindelse med nybyggeri, således at ejendommens markedsværdi lægges til grund, ligesom den eksisterende adgang til at godkende realkreditinstitutternes gebyrer m.v. i forbindelse med finansiering af støttet boligbyggeri udvides til også at omfatte pengeinstitutterne.
Loven udvider borgernes ret til at kunne vælge mellem offentlige og private godkendte behandlingstilbud for stofmisbrug til også at gælde dag- og ambulante tilbud. Hidtil var retten til frit valg mellem offentlige og private tilbud kun gældende i relation til døgnbehandlingstilbud. Det udvidede frie valg gælder behandlingstilbud af tilsvarende karakter, som der er visiteret til.
Loven præciserer statens myndighedsansvar for en række nye veje, der er planlagt og påbegyndt i amtsligt regi, og som staten har overtaget fra amterne i forbindelse med kommunalreformen. Samtidig bemyndiges transportministeren til at nedklassificere en række statslige veje (hovedlandeveje) til kommuneveje i forbindelse med færdiggørelsen af de nye veje, som staten har overtaget fra amterne, samt i forbindelse med åbningen af visse andre nye statsveje. Loven er en opfølgning på kommunalreformen, der på vejområdet har medført, at amternes hidtidige veje er blevet fordelt mellem staten og kommunerne.
Lovslaget indeholdt tre elementer: For det første foresloges det, at kommunalbestyrelser og regionsråd skulle fastsætte en takst for det institutionelle tilsyn. Som reglerne var hidtil, skal udgifterne til det institutionelle tilsyn alene indregnes i taksterne for kommunale og regionale tilbud, men ikke for private tilbud. Forslaget skulle dermed skabe større gennemskuelighed og sammenlignelighed mellem private, regionale og kommunale tilbud efter serviceloven. For det andet foresloges det, at den eksisterende adgang til uden samtykke at indhente nødvendige økonomiske oplysninger fra indkomstregisteret om en ansøger og dennes ægtefælle skulle udvides til også at omfatte nødvendige oplysninger om en ansøgers eventuelle samlever og andre relevante husstandsmedlemmer. Det skulle gøre anvendelsen af indkomstregisteret mere effektiv. Endelig gav forslaget kommuner og andre relevante myndigheder adgang til at kunne indhente oplysninger af både økonomisk og personlig karakter, som var nødvendige for at behandle sager om anvisning af boligsøgende til ledige almene boliger m.v. Ved 2. behandling blev lovforslaget delt i to lovforslag (L 72 A og L 72 B), se omtalen af disse.
Loven har til hensigt at begrænse virksomhedernes brug af jobklausuler. Jobklausuler kan således kun gøres gældende, såfremt der er indgået en skriftlig aftale med lønmodtageren, som udspecificerer begrænsningerne og den kompensation, der udbetales til lønmodtageren i forbindelse hermed. Arbejdsmarkedets parter kan dog fravige loven ved kollektiv overenskomst. Loven er en del af udmøntningen af regeringsgrundlaget "Mulighedernes samfund" fra november 2007. Loven træder i kraft den 1. juli 2008. Fra den 1. juli 2009 finder loven også anvendelse på jobklausuler, der er indgået før lovens ikrafttræden.
Loven giver hjemmel til, at Danmark kan tiltræde den såkaldte bistandskonvention. Bistandskonventionen angiver rammerne for internationalt samarbejde i tilfælde af nukleare ulykker eller radiologiske nødstilfælde bl.a. til sikring af modtagelse af udenlandsk bistand i tilfælde, hvor Danmark ikke selv har kapacitet til at løse opgaven.
Loven indfører de regler, som er nødvendige for, at Danmark kan gennemføre to separate forslag til EU-rammeafgørelser, henholdsvis en rammeafgørelse om den europæiske bevissikringskendelse og en rammeafgørelse om anvendelse af princippet om gensidig anerkendelse på domme i straffesager om idømmelse af frihedsstraf m.v. Med loven giver Folketinget samtidig sit samtykke efter grundlovens § 19, stk. 1, til, at Danmark kan medvirke til at vedtage de to rammeafgørelser, som der blev opnået politisk enighed om i Rådet den 1.-2. juni 2006 (den europæiske bevissikringskendelse) og den 15. februar 2007 (overførelse af domfældte til afsoning m.v.).
Loven ændrer den hidtil gældende reguleringsordning for medicintilskud, således at beløbsgrænserne med virkning fra 2009 reguleres med satsreguleringsprocenten.   Loven regulerer beløbsgrænserne med et beløb, der svarer til, at satsreguleringsmekanismen havde været anvendt siden 2001. Tilskudsprocenten for personer under 18 år forhøjes fra 50 til 60 pct., og egenbetalingsloftet for kronikere fastholdes i 2008 på samme niveau, som det var ved lovforslagets fremsættelse.  Endelig overflyttes kompetencen til at tildele tilskud til vacciner fra Lægemiddelstyrelsen til Sundhedsstyrelsen. Lovforslaget blev fremsat som et led i udmøntningen af aftalen "Nye initiativer på sundhedsområdet", der blev indgået den 1. marts 2008 mellem regeringen (Venstre og Det Konservative Folkeparti) og Dansk Folkeparti, Det Radikale Venstre og Ny Alliance.
Loven indebærer, at boligstøtte til personer i private andelsboliger m.v. fremover ydes fuldt ud som lån. Hidtil blev boligstøtte til denne gruppe ydet delvist som lån, idet 40 pct. af boligstøtten blev ydet som tilskud, og 60 pct. blev ydet som lån. Ændringen gælder kun for personer, der søger om boligstøtte, hvor boligstøtten ydes med virkning fra den 1. juni 2008 eller senere.
Loven gennemfører det nye 8. direktiv om lovpligtig revision af års- og koncernregnskaber. Formålet med direktivet er at styrke kvaliteten af den lovpligtige revision samt forebygge regnskabsskandaler.  Loven indeholder en række større ændringer og nyheder:  Lovens anvendelsesområde vil fremover omfatte erklæringsopgaver med sikkerhed, De forbrugerbeskyttende regler udstrækkes til også at omfatte erklæringsopgaver uden sikkerhed. Der indføres krav om tvungen efteruddannelse af godkendte revisorer. Direktivets krav til revisors uafhængighed er allerede gennemført i dansk ret. Direktivet indeholder herudover en bemyndigelse til Kommissionen til - i samarbejde med medlemsstaterne - at udstede yderligere regler til uddybning heraf. Loven indeholder derfor en rammebestemmelse, som kan udmøntes ved bekendtgørelse. Loven indebærer en styrkelse af det offentlige tilsynssystem for revisorer og revisionsvirksomheder. Der indføres bestemmelser, der skal sikre et effektivt samarbejde mellem medlemsstaterne i forbindelse med udførelsen af deres tilsyn med revisorerne og revisionsvirksomhederne. Ved vedtagelsen af ændringsforslag fra økonomi- og erhvervsministeren præciseredes, at personale fra en udenlandsk kompetent myndighed, der ledsager Erhvervs- og Selskabsstyrelsen i en undersøgelse i en dansk revisionsvirksomhed, bliver omfattet af tavshedspligtbestemmelsen i forslagets § 48. Desuden præciseredes, at ved revision af årsrapporter, som skal udarbejdes efter reglerne for regnskabsklasse D, skal mindst én revisor være statsautoriseret revisor, og at de krav, der stilles til efteruddannelse, vil gælde for alle revisorer.
Med loven oprettes en ordning, som kan understøtte markedet for skadesforsikring mod terror. Der oprettes en terrorforsikringsordning på skadesforsikringsområdet, som dækker nukleare, biologiske, kemiske og radioaktive (NBCR) terrorskader på bygninger og løsøre samt driftstab. Endvidere dækker ordningen kaskoskader på motorkøretøjer og på skibe og jernbanemateriel som følge af NBCR-terror. Ordningen er inddelt i to lag. Første lag er forsikringsselskabernes egenrisiko - et såkaldt selvbehold - der fastlægges årligt og er baseret på selskabernes solvenssituation samt branchens mulighed for genforsikring. Andet lag er en statslig genforsikringsgaranti på maksimalt 15 mia. kr., som udløses, såfremt skaden overstiger branchens selvbehold. De deltagende skadesforsikringsselskaber skal årligt betale en risikopræmie til staten for at få stillet denne garanti til rådighed. Der er obligatorisk deltagelse i ordningen for alle direkte tegnende skadesforsikringsselskaber, der har fået tilladelse af Finanstilsynet, og som dækker NBCR-terrorrisici på bygninger m.v. i Danmark. Af hensyn til EU's konkurrenceregler åbner loven dog mulighed for, at udenlandske selskaber kan være omfattet af ordningen. Hvis skaden skulle ske, skal alle forsikringstagere (både virksomheder og private), der har forsikret deres bygninger m.v., over en årrække tilbagebetale statens udgifter.
Loven skaber mulighed for, at der kan meddeles midlertidig opholdstilladelse her i landet til udlændinge, der virker som forfattere m.v. under nærmere fastsatte betingelser. Lovforslaget skulle ses i sammenhæng med lovforslag nr. L 137 om ændringer i litteraturloven.
Loven indebærer,   - at der fastsættes en hjemmel for finansministeren til at opkræve en variabel provision af genudlån, dvs. lån, der optages af Finansministeriet, og som derefter genudlånes til andre statsinstitutioner og statslige selskaber m.v., og - at adgangen til at yde genudlån i medfør af statslånsloven - der hidtil kun omfattede statsinstitutioner og statslige selskaber m.v., for hvis låntagning der ydedes statsgaranti - udvides til også at omfatte statsinstitutioner og statslige selskaber m.v., for hvis låntagning der ikke ydes statsgaranti. Loven har navnlig til formål at sikre, at Finansministeriet kan yde genudlån til statsinstitutioner og statslige selskaber m.v. på sådanne vilkår, at der ikke kan opstå konflikt med EF-traktatens artikel 87-89 om statsstøtte. Ændringen vil bringe statslånsloven i overensstemmelse med de bestemmelser om genudlån, der findes i særlovgivningen vedrørende de enkelte statsinstitutioner og statslige selskaber m.v. som f.eks. Energinet.dk.
Inden 1. behandling af beslutningsforslag nr. B 94 i folketingsåret 2006-07: Forslag til folketingsbeslutning om at sikre, at danske byer kan tilknyttes det internationale netværk af fristeder for forfulgte forfattere m.fl. af Elsebeth Gerner Nielsen (RV) m.fl. meddelte regeringen, at den ville fremsætte et lovforslag om fribyer for forfulgte forfattere m.v. Loven opfylder beslutningsforslaget og fastlægger, at allle udgifter bæres af de respektive værtskommuner.
Loven giver personer, der har bestået social- og sundhedsassistenuddannnelsen ret til autorisation som social- og sundhedsassistent. Ordningen indføres med virkning fra den 1. oktober 2008. Loven indebærer, at titlen beskyttes, således at kun autoriserede social- og sundhedsassistenter må anvende betegnelsen. Med loven får Sundhedsstyrelsen mulighed for at iværksætte tilsynsforanstaltninger, ud over hvad der følger af styrelsens almindelige tilsyn.
Loven udsætter den lovrevision, som ellers skulle finde sted senest i folketingsåret 2007/08 af den ændring af folkeskoleloven, som indførte frit skolevalg i folkeskolen. Ændringen medfører, at forældre i almindelighed har krav på, at deres barn optages i en folkeskole efter eget valg i bopælskommunen eller i en anden kommune, hvis der er plads på den ønskede skole. Lovrevisionen udskydes til folketingsåret 2011-12.
Loven genindfører muligheden for at få statens voksenuddannelsesstøtte (SVU) til fagspecifikke kurser, der udbydes af institutioner under Undervisningsministeriet efter lov om åben uddannelse og institutioner under Ministeriet for Videnskab, Teknologi og Videnskab, Teknologi og udvikling efter lov om universiteter. Loven er et led i regeringens kvalitetsreform og er en opfølgning på aftalerne mellem regeringen, KL, Danske Regioner, FTF, LO og AC om øget aktivitet på de fagspecifikke kurser for at styrke medarbejdernes faglighed og mobilitet gennem korterevarende efteruddannelsesforløb i form af fagspecifikke kurser, der er rettet mod specifikke områder i den pågældende uddannelse. Ordningen er tidsbegrænset og dækker perioden fra 2008 til 2011.
Med loven tilfalder en andel på op til 200 mio. kr. af Feriekontos renteafkast for årene 2008-2011, der ikke skal dække Feriekontos administration, statskassen. Loven er en del af finanslovaftalen for 2008 mellem regeringen (Venstre og Det Konservative Folkeparti), Dansk Folkeparti og Ny Alliance og træder i kraft den 1. juli 2008.
Folketingsbeslutningen godkender statsregnskabet for 2005.  Baggrund: Beslutningsforslaget blev fremsat på baggrund af en enstemmig indstilling fra Finansudvalget.
Med loven får transportministeren bemyndigelse til at fastsætte krav om miljøegenskaber og energieffektivitet i taxier. Lovforslaget var en udmøntning af aftalen »En Grøn Transportpolitik« af 29. januar 2009 mellem regeringen (Venstre og Det Konservative Folkeparti), Socialdemokratiet, Dansk Folkeparti, Socialistisk Folkeparti, Det Radikale Venstre og Liberal Alliance.
Loven udvider den periode, hvor arbejdsgiveren alene betaler udgiften til sygedagpenge, fra 15 kalenderdage til 21 kalenderdage. Loven er en del af finanslovaftalen for 2008 mellem regeringen (Venstre og Det Konservative Folkeparti), Dansk Folkeparti og Ny Alliance. Loven træder i kraft den 2. juni 2008.
Loven indeholder tre elementer. For det første indføres der for folkepensionister et bundfradrag på 30.000 kr. årligt for indtægt ved personligt arbejde, som bruges ved beregning af pensionstillæg, helbredstillæg, varmetillæg og den supplerende pensionsydelse. For det andet nedsættes beskæftigelseskravet ved opsat pension fra 1.500 timer årligt til 1.000 timer årligt. For det tredje får førtidspensionister, der er tilkendt førtidspension efter reglerne fra før den 1. januar 2003, sikkerhed for, at de ikke kan miste retten til pension. Loven omfatter ikke personer, der er tilkendt førtidspension den 1. januar eller senere.
Loven skærper straffen for trafikanter - i praksis typisk bilister - der flygter fra et færdselsuheld. En trafikant, der flygter fra et færdselsuheld, som viser sig at have haft ikke ubetydelig personskade til følge, skal som udgangspunkt idømmes en kort frihedsstraf på 10-20 dages fængsel. I de groveste sager om flugtbilisme, dvs. de sager, hvor en person forsætligt undlader at hjælpe en anden trafikant, der ved uheldet har pådraget sig betydelig personskade, skal som udgangspunkt idømmes en frihedsstraf på 2-3 måneders fængsel. Der skabes hjemmel til at frakende førerretten alene som følge af flugtbilisme.
Loven udvider mulighederne for at anvende varetægtsfængsling af hensyn til retshåndhævelsen i bl.a. sager om seksuelt misbrug af børn under 15 år. Lovforslaget byggede på Strafferetsplejeudvalgets betænkning nr. 1496/2008 om retshåndhævelsesarrest i sædelighedssager.
Loven gennemfører i dansk ret to ændringsprotokoller til Pariskonventionen om ansvar over for tredjemand på den nukleare energis område og til tillægskonventionen, således at Danmark kan ratificere begge ændringsprotokoller. Ændringsprotokollerne indebærer, at der vil være en større erstatningssum til rådighed for de skadelidte i tilfælde af nukleare ulykker, og at der ydes erstatning for flere forskellige skadestyper.
Lovforslag nr. L 168, L 169 og L 170 skulle ses i sammenhæng som en udmøntning af regeringens (Venstre og Det Konservative Folkeparti) aftale af 21. februar 2008 med Socialdemokraterne, Dansk Folkeparti, Socialistisk Folkeparti, Det Radikale Venstre og Ny Alliance om den danske energipolitik i årene 2008-2011. Formålet med aftalen var at sikre udbygning med vedvarende energi, CO2-reduktionsmål og mål for energieffektivisering samt rammerne for organisering af energisektoren og for udvikling af energiteknologi. Som led i aftalen indgik følgende ændringer af energiafgifterne: - CO2-afgifterne forhøjes fra 3-90 kr. pr. ton til den forventede CO2-kvote-pris, der for 2008-2012 anslås til 150 kr. pr. ton med virkning fra 2008.  - Der indføres en ny NOx-afgift på 5 kr. pr. kilo med virkning fra den 1. januar 2010 til delvis opfyldelse af den danske NOx-forpligtelse.  - Provenuet tilbageføres. I den forbindelse fritages visse affaldsfraktioner fra egen cementproduktion for affaldsafgift, hvis de deponeres på egen grund. I aftalen indgår endvidere overvejelser om en skattereform, der understøtter de energipolitiske målsætninger, der indgår i den nedsatte Skattekommission. Denne lov vedrører ændringer af energiafgifterne, herunder også spørgsmålet om tilbageføring, mens lovforslag nr. L 169 omhandlede afgift af kvælstofoxider (NOx), og lovforslag nr. L 170 omhandlede ændring af affaldsafgiften, hvorved visse affaldstyper fra cementproduktion fritages for deponeringsafgift. Skatteministeren fastsætter tidspunktet for ikrafttræden af bestemmelserne vedrørende energiafgiftslovene og affalds- og råstofafgiftslovgivningen, idet sidstnævnte dog tidligst kan træde i kraft den 1. januar 2010. Loven om NOx-afgift træder i kraft den 1. januar 2010.
Lovforslag nr. L 168, L 169 og L 170 skulle ses i sammenhæng som en udmøntning af regeringens (Venstre og Det Konservative Folkeparti) aftale af 21. februar 2008 med Socialdemokraterne, Dansk Folkeparti, Socialistisk Folkeparti, Det Radikale Venstre og Ny Alliance om den danske energipolitik i årene 2008-2011. Formålet med aftalen var at sikre udbygning med vedvarende energi, CO2-reduktionsmål og mål for energieffektivisering samt rammerne for organisering af energisektoren og for udvikling af energiteknologi. Som led i aftalen indgik følgende ændringer af energiafgifterne: - CO2-afgifterne forhøjes fra 3-90 kr. pr. ton til den forventede CO2-kvote-pris, der for 2008-2012 anslås til 150 kr. pr. ton med virkning fra 2008.  - Der indføres en ny NOx-afgift på 5 kr. pr. kilo med virkning fra den 1. januar 2010 til delvis opfyldelse af den danske NOx-forpligtelse.  - Provenuet tilbageføres. I den forbindelse fritages visse affaldsfraktioner fra egen cementproduktion for affaldsafgift, hvis de deponeres på egen grund. I aftalen indgår endvidere overvejelser om en skattereform, der understøtter de energipolitiske målsætninger, der indgår i den nedsatte Skattekommission. Lovforslag nr. L 168 vedrørte ændringer af energiafgifterne, herunder også spørgsmålet om tilbageføring, denne lov indfører afgift af kvælstofoxider (NOx), og lovforslag nr. L 170 omhandlede ændring af affaldsafgiften, hvorved visse affaldstyper fra cementproduktion fritages for deponeringsafgift. Skatteministeren fastsætter tidspunktet for ikrafttræden af bestemmelserne vedrørende energiafgiftslovene og affalds- og råstofafgiftslovgivningen, idet sidstnævnte dog tidligst kan træde i kraft den 1. januar 2010. Loven om NOx-afgift træder i kraft den 1. januar 2010.
Lovforslag nr. L 168, L 169 og L 170 skulle ses i sammenhæng som en udmøntning af regeringens (Venstre og Det Konservative Folkeparti) aftale af 21. februar 2008 med Socialdemokraterne, Dansk Folkeparti, Socialistisk Folkeparti, Det Radikale Venstre og Ny Alliance om den danske energipolitik i årene 2008-2011. Formålet med aftalen var at sikre udbygning med vedvarende energi, CO2-reduktionsmål og mål for energieffektivisering samt rammerne for organisering af energisektoren og for udvikling af energiteknologi. Som led i aftalen indgik følgende ændringer af energiafgifterne: - CO2-afgifterne forhøjes fra 3-90 kr. pr. ton til den forventede CO2-kvote-pris, der for 2008-2012 anslås til 150 kr. pr. ton med virkning fra 2008.  - Der indføres en ny NOx-afgift på 5 kr. pr. kilo med virkning fra den 1. januar 2010 til delvis opfyldelse af den danske NOx-forpligtelse.  - Provenuet tilbageføres. I den forbindelse fritages visse affaldsfraktioner fra egen cementproduktion for affaldsafgift, hvis de deponeres på egen grund. I aftalen indgår endvidere overvejelser om en skattereform, der understøtter de energipolitiske målsætninger, der indgår i den nedsatte Skattekommission. Lovforslag nr. L 168 vedrørte ændringer af energiafgifterne, herunder også spørgsmålet om tilbageføring, lovforslag nr. L 169 omhandlede afgift af kvælstofoxider (NOx), og denne lov omhandler ændring af affaldsafgiften, hvorved visse affaldstyper fra cementproduktion fritages for deponeringsafgift. Skatteministeren fastsætter tidspunktet for ikrafttræden af bestemmelserne vedrørende energiafgiftslovene og affalds- og råstofafgiftslovgivningen, idet sidstnævnte dog tidligst kan træde i kraft den 1. januar 2010. Loven om NOx-afgift træder i kraft den 1. januar 2010.
Loven er en del af finanslovaftalen for 2008. Loven lægger op til, at en del af balacentilskuddet til kommunerne kan gøres betinget, alt efter om kommunerne budgetterer med et højere udgiftsniveau, end der er aftalt, eller ej. Finansministeren får bemyndigelse til at bestemme, at andelen ikke bliver udbetalt.
Med loven forlænges forsøgsordningen med salg af almene familieboliger til lejerne, som Folketinget vedtog i 2004, og som udløb den 31. december 2007. Formålet med forsøgsordningen var at give de almene lejere et tilbud om at købe deres bolig som ejerbolig samt at skaffe midler til nybyggeri. Samtidig var forsøgsordningen et instrument i bestræbelserne på at blande ejerformerne og sikre en varieret beboersammensætning i de almene boligområder. Ordningen forlænges fra den 1. juli 2008 frem til og med den 31. december 2009 med henblik på at kunne vurdere forsøget på et rimeligt grundlag.
Med loven indføres der en positivliste, som indebærer en særlig smidig procedure for tildeling af opholdstilladelse på Færøerne for udlændige, der søger om ophold med henblik på beskæftigelse inden for områder, hvor der er åbenbar mangel på kvalificeret arbejdskraft. Derudover indeholder loven en særlig lempelig adgang til opholdstilladelse med henblik på beskæftigelse for borgere fra EU-lande. Loven træder i kraft den 1. juli 2008.
Loven har til formål at rette op på en række uhensigtsmæssigheder, som kan give anledning til et utilsigtet brug af skattereglerne. Loven indeholder følgende elementer: Indførelse af skattepligt ved selskabers afståelse af konvertible obligationer efter en ejertid på 3 år eller mere.  En bestemmelse om, at kommanditselskaber og andre skattemæssigt transparente enheder skal anses for selvstændige skattesubjekter og beskattes på samme måde som aktieselskaber, når kommanditselskabet anses for et selvstændigt skattesubjekt for flertallet af evt. udenlandske ejere, eller når flertallet af ejere er hjemmehørende i skattelylande.  En justering af koncerndefinitionen i ligningslovens § 5 G.  En ændring af virksomhedsskatteloven således, at der ved overførsel af en leaset bil fra virksomhedsordningen til den skattepligtige ved opgørelsen af virksomhedens skattepligtige indkomst for det sidste indkomstår, hvor bilen indgår i virksomhedsordningen, skal ske medregning af det beløb, hvormed leasingydelser ved overførslen overstiger forskellen mellem bilens handelsværdi ved indgåelsen af leasingaftalen og bilens handelsværdi ved overførslen.
Loven øger Danmarks Grundforskningsfonds kapital med 3 mia. kr. Loven indfrier også kravet om en revison af lovens bestemmelser i folketingsåret 2007-08. Loven tilpasses statens ny overheadsats, som skal være indeholdt i en bevilling, og loven giver en øget delegeringsmulighed i fondens arbejde. Et ændringsforslag fra videnskabsministeren sikrede, at bevillingerne øges med  midler, der svarer til de fastsatte overheadsprocenter, hvilket dog til gengæld betyder, at Grundforskningsfonden opbruger sin formue, nogle år før lovforslaget havde forudsat.
Loven gør det muligt at stille krav om forudgående kontrol og anerkendelse af erhvervsmæssige kvalifikationer på arbejdsmiljøområdet, i forbindelse med at personer, der har erhvervet sådanne kvalifikationer i et andet EU-land, arbejder midlertidigt i Danmark. Det drejer sig f.eks. om uddannelse til kran- eller gaffeltruckfører, stilladsopstiller eller arbejde med asbest. Kontrol og anerkendelse vil blive foretaget af Arbejdstilsynet. Med loven benytter Danmark undtagelsesbestemmelsen i anerkendelsesdirektivet, hvorefter der kan ske kontrol med erhvervsmæssige kvalifikationer, såfremt der er tale om offentlig sikkerhed og sundhed samt arbejdsmiljøet. Loven træder i kraft den 1. juli 2008.
Formålet med lovforslaget er at sikre, at dansk terrorlovgivning fortsat lever op til de forpligtelser, der følger af Europarådets konvention af 16. maj 2005 om forebyggelse af terrorisme sammenholdt med bilaget hertil.  Konventionen blev gennemført i dansk ret i 2006 med loven om styrkelse af indsatsen for at bekæmpe terrorisme (lov nr. 542 af 8. juni 2006).  Europarådets Ministerkomité har efterfølgende i september 2008 besluttet at udvide bilaget til konventionen med FN’s konvention af 13. april 2005 til bekæmpelse af nuklear terrorisme. Det følger heraf, at det i videre omfang end hidtil skal være strafbart bl.a. at opfordre til, rekruttere til og oplære i besiddelse og anvendelse af radioaktivt materiale m.v.  Med lovforslaget foreslås det på den baggrund at udvide straffelovens § 114 a (der blev indsat i loven i 2006 med henblik på at gennemføre Europarådskonventionen), så bestemmelsen også kommer til at dække handlinger omfattet af FN’s konvention til bekæmpelse af nuklear terrorisme.   Loven træder i kraft den 1. marts 2012.
Med loven ophæves den nedsættelse af den kriminelle lavalder til 14 år, som blev gennemført i 2010 under den daværende regering. Det foreslås, at den kriminelle lavalder hæves til 15 år igen.  Den foreslåede ændring vil medføre, at gerningsmænd, der på gerningstidspunktet ikke er fyldt 15 år, og hvis straffesag endnu ikke er endeligt pådømt ved lovens ikrafttræden, ikke kan straffes. Det følger endvidere af straffelovens almindelige regler, at allerede idømte, men endnu ikke fuldbyrdede straffe vedrørende gerningsmænd, der på gerningstidspunktet ikke var fyldt 15 år, ikke skal fuldbyrdes.  Anklagemyndigheden vil underrette de sociale myndigheder om unge, der således ikke længere vil skulle afsone en idømt frihedsstraf eller ikke længere vil skulle overholde fastsatte vilkår om f.eks. behandling eller foranstaltninger efter serviceloven m.v., så de sociale myndigheder vil kunne vurdere behovet for at iværksætte de nødvendige sociale foranstaltninger (anbringelse m.v.).  Loven indebærer også, at afgørelser ikke skal have gentagelsesvirkning, i det omfang de vedrører handlinger, der er foretaget inden gerningsmandens fyldte 15. år.  Det foreslås, at loven træder i kraft dagen efter bekendtgørelse i Lovtidende.
Loven gennemfører en række initiativer som opfølgning på den finansielle krise. Initiativerne vedrører bl.a. finansielle virksomheders bevilling af engagementer, tilsyn med fælles datacentraler og tilpasning af værdipapirhandelsloven på baggrund af CO2-auktioneringsforordningen og det nye prospektdirektiv fra EU. Loven indebærer en ændring af pligten til at aflægge regnskab efter danske regnskabsregler, og der lægges op til, at det fremover er den finansielle virksomhed selv, der kontraherer med en sagkyndig i de tilfælde, hvor Finanstilsynet påbyder en virksomhed at få foretaget en uvildig undersøgelse.
Loven medfører for det første en udvidelse af fritagelsen for lønsumsafgift for at skabe en ligestilling af museer inden for og uden for museumsloven. For det andet er momslovens faktureringsregler ændret med henblik på at gennemføre nye EU-regler for leveringstidspunkt og fakturaer for momspligtige leverancer af varer og ydelser ved EU-handel. For det tredje afskaffer loven mulighederne for at få godtgjort momsudgifter afholdt af transportvirksomheder i forbindelse med momsfritaget udenrigspersonbefordring og momsudgifter afholdt af forsikringsvirksomheder og finansielle virksomheder i forbindelse med momsfritagne ydelser, der leveres til aftagere uden for EU. Ordningen erstattes med en tilsvarende fradragsordning, da momssystemdirektivet ikke længere indeholder hjemmel til en godtgørelsesordning. For det fjerde indfører loven ligestilling af kontrolregler for indkomstskat og moms. For det femte er momsloven og opkrævningsloven ændret med henblik på at modvirke, at personer fortsætter eller indleder driften af en virksomhed, selv om virksomhedens momsregistrering er ophørt, inddraget eller afslået af SKAT. For det sjette ændrer loven opkrævningslovens regler om opkrævning af punktafgifter, og for det syvende er kravene til betaling for deltagelse i offentligt hasardspil i turneringsform lempet, således at betaling for deltagelse kan ske på selve dagen for turneringen med det formål at forhindre lukning af lovlige pokerklubber.  I det fremsatte lovforslag indgik også et forslag om, at der altid skal betales moms ved indførsel af magasiner og tidsskrifter til private fra lande uden for EU med henblik på at undgå konkurrenceforvridning til fordel for virksomheder beliggende uden for EU. Under behandlingen af lovforslaget stillede skatteministeren ændringsforslag om, at denne del udgik af lovforslaget.
Sygefraværsaftalen fra 2008 suspenderede i en 2-årig periode fra januar 2010 til udgangen af 2011 sygedagpengelovens bestemmelse om, at der ikke kan ydes statsrefusion af sygedagpenge, så længe kommunen ikke opfylder sin pligt til at foretage korrekt og rettidig opfølgning i sygedagpengesager. Formålet med suspensionen var at afprøve kommunernes indsats uden reglen.  Den seneste måling foretaget af Arbejdsmarkedsstyrelsen viser, at godt 93 pct. af sygedagpengemodtagerne i september 2011 får deres opfølgningssamtale til tiden. Det har dog af datatekniske årsager først været muligt at få målinger af kommunernes indsats uden reglen et godt stykke inde i suspensionsperioden.  Formålet med loven er frem til udgangen af 2013 at forlænge perioden for suspension af reglen, så det bliver muligt over en længere periode at følge udviklingen i kommunernes rettidighed i indsatsen over for sygedagpengemodtagere uden reglen.
Formålet med loven er at foretage de ændringer af retsplejeloven, der er nødvendige for at gennemføre anbefalingerne i betænkning nr. 1523/2010 om en fremtidig statsadvokatordning.  Det foreslås således bl.a. at indføre en såkaldt call in-ordning, som indebærer, at statsadvokaterne, efter Rigsadvokatens bemyndigelse, i en periode kan varetage (påtalen og) udførelsen i 1. instans af straffesager inden for visse sagsområder, der ellers som udgangspunkt hører under politikredsenes kompetence. Det foreslås endvidere, at det fremover som udgangspunkt skal være politikredsene, der varetager udførelsen af nævningesager i 1. instans. Samtidig foreslås det, at statsadvokaten i særlige tilfælde kan bestemme, at en nævningesag, som ellers hører under vedkommende politikreds, skal udføres af statsadvokaten. Det foreslås, at justitsministeren fastsætter tidspunktet for lovens ikrafttrædelse.
Loven øger dels trafiksikkerheden ved at forhøje det generelle bødeniveau, dels giver den transportministeren hjemmel til at fastsætte regler, der gennemfører arbejdstidsdirektivet i relation til selvstændige vognmænd.  Desuden forhøjes bødeniveauet for at overtræde gods- og buskørselsloven og forskrifter udstedt ifølge den, da det vil bidrage til at øge trafiksikkerheden via en skærpet overholdelse af lovens regler. Bødeniveauet er ikke blevet reguleret siden begyndelsen af 1980’erne, og det skaber et behov for at bringe satserne op på et nutidigt niveau.  Herudover giver loven transportministeren hjemmel til at fastsætte regler, så man kan gennemføre Europa-Parlamentets og Rådets direktiv 2002/15/EF af 11. marts 2002 om at tilrettelægge arbejdstid for personer, der udfører mobile vejtransportaktiviteter, i relation til selvstændige vognmænd, EU-Tidende 2002 nr. L 80, side 35.
Ved et ændringsforslag fremsat af Dansk Folkeparti og tiltrådt af de øvrige partier blev lovforslag L 47 delt. L 47 A omfatter den del af L47, som omhandler arbejdstid for selvstændige vognmænd. Der henvises i øvrigt til resuméet til lovforslag L 47.
Ved et ændringsforslag, fremsat af Dansk Folkeparti, og tiltrådt af de øvrige partier, blev lovforslag L 47 delt. L 47 B omfatter den del af L 47, som omhandler bødeforhøjelser. Der henvises i øvrigt til resuméet til lovforslag L 47.
Lovforslaget var en uændret fremsættelse af  finanslovforslaget L 213 fra 2011. Det fremgik af bemærkningerne, at den nytiltrådte regerings politik ville blive indarbejdet ved ændringsforslag til finanslovforslaget.
Loven gennemfører en række EU-regler om internationalt samarbejde om skatteforhold. Formålet med loven er at sikre, at Danmark som den part, der bliver anmodet om at levere oplysninger eller yde andre former for bistand i forbindelse med internationalt skattesamarbejde, kan leve op til sine forpligtelser. Det fremgår af bemærkningerne, at bistand i skattesager for det første forekommer, ved at lande kan udveksle oplysninger indbyrdes og bistå hinanden på anden vis med at tilvejebringe det korrekte grundlag for beskatning. En anden form for bistand er, at skatter og afgifter, som et land har pålagt nogen at betale, kan inddrives i et andet land. Alle former for bistand kan kun ydes, hvis der foreligger en aftale derom mellem de pågældende lande.
Loven gennemfører EU-direktivet om kvalitets- og sikkerhedsstandarder for menneskelige organer til transplantation (organdirektivet). Organdirektivet sigter mod at forbedre kvaliteten og sikkerheden, når man anvender menneskelige organer til transplantation, ved at indføre fælles kvalitets- og sikkerhedsstandarder for udtagning, transport og anvendelse af organer på EU-plan, herunder navnlig med henblik på at minimere risikoen for overførsel af infektionssygdomme.
Loven betyder, at personer med medfødte sjældne sygdomme, som medfører betydelige dokumenterede tandproblemer, maksimalt skal betale 1.725 kr. årligt for tandbehandling.  Man sidestiller dermed denne patientgruppes egenbetaling med den maksimale egenbetaling, som betales af personer, der har betydelige, dokumenterede tandproblemer enten på grund af Sjøgrens Syndrom, på grund af kræftbehandling med strålebehandling i hoved eller halsregion eller på grund af kemoterapi.    Loven træder i kraft den 1. februar 2012.
Loven skal gøre beskæftigelsesindsatsen mere individuel for de ledige. I beskæftigelseslovgivningen er der regler, der gælder for forholdsvis snævre grupper, og som ikke har nogen decideret beskæftigelseseffekt, men derimod kan forekomme unødigt bureaukratiske for de ledige og kommunerne.  Loven indeholder følgende to elementer: – Den ophæver bestemmelserne om, at første ret og pligt-tilbud til unge dagpenge- og kontanthjælpsmodtagere under 30 år skal have en sammenhængende varighed på mindst 6 måneder. – Den ophæver bestemmelserne om ret og pligt til fuldtidsaktivering for dagpengemodtagere efter 123 ugers ledighed.
Ifølge beslutningsforslaget pålagdes regeringen at fremsætte lovforslag og foretage de fornødne administrative ændringer, der krævedes for at fjerne de bureaukratiske regler, der fandtes i forbindelse med at udføre frivilligt arbejde, når man var på dagpenge, efterløn eller kontanthjælp. Det skulle således ifølge forslaget være muligt at udføre frivilligt arbejde, der ikke vedrørte drift eller vedligeholdelse, uden at det medførte fradrag i dagpenge eller efterløn. Det skulle ligeledes være muligt som dagpengemodtager, kontanthjælpsmodtager eller efterlønsmodtager at udføre frivilligt arbejde i virksomheder, stat, region, kommuner og offentlige institutioner samt i udlandet, så længe man levede op til gældende regler om at stå til rådighed for arbejdsmarkedet. 
Ifølge forslaget skulle regeringen etablere et statsligt rejsehold under Social- og Integrationsministeriet. Det skulle hjælpe, vejlede og rådgive kommunerne i sager om anbringelse af børn og unge for at udvikle og sikre kvaliteten i kommunernes sagsbehandling og tilsynet med anbringelsesstederne.   Rejseholdet skulle etableres inden udgangen af juni 2012.
Formålet med loven er at gennemføre de ændringer af straffuldbyrdelsesloven, som erfaringerne har vist behov for de sidste 10 år, og som ikke allerede er foretaget siden ikrafttrædelsen for 10 år siden. Loven er en følge af, at der i straffuldbyrdelsesloven findes en særlig revisionsbestemmelse, som indebærer, at forslag om revision af loven skal fremsættes for Folketinget i indeværende folketingsår.  Med loven lægges navnlig op til følgende tiltag: - Udvidet mulighed for fravigelse af princippet om, at fængselsstraf skal fuldbyrdes i nærheden af den dømtes bopæl (nærhedsprincippet). - Mulighed for at begrænse antallet af deltagere i gudstjenester m.v. i kriminalforsorgens institutioner af ordens- og sikkerhedsmæssige hensyn. - Mulighed for at træffe afgørelse om udgangskarantæne i alle tilfælde, hvor en tilladelse til udgang nægtes eller tilbagekaldes. - Pligt til i endnu højere grad end hidtil at vurdere forholdene på den pågældende institution ved bedømmelsen af, om en indsat kan få lov til at have et barn hos sig på institutionen, som er fyldt 1 år, men endnu ikke 3 år. - Indførelse af en regel om, at tvangsmæssig udelukkelse fra fællesskab som udgangspunkt ikke kan udstrækkes ud over 3 måneder, og adgang til undtagelsesvis at udelukke en indsat fra fællesskab i op til 5 dage, hvis det er nødvendigt, for at beskytte den indsatte selv mod overgreb. - Herudover indfører loven udvidet adgang til modregning i beskæftigelsesvederlag, om erstatning til dømte, der har udført for meget samfundstjeneste, og om afgiftsfri domstolsprøvelse af visse af kriminalforsorgens afgørelser.  Loven trådte i kraft den 1. april 2012.
Loven ophæver § 62 e i lov om kommunernes styrelse og § 35 b i regionsloven. Dermed ophæver den økonomi- og indenrigsministerens bemyndigelse til at fastsætte regler for kommuner og regioner om, at kommunalbestyrelser og regionsråd skal konkurrenceudsætte nærmere fastlagte opgaver helt eller delvis.
Loven giver mulighed for, at dommere og andre personer, der udøver dømmende myndighed, kan færdigbehandle sager, hvor mundtlig forhandling er påbegyndt, før de pågældende dommere og andre falder for en bestemt aldersgrænse.   Loven betyder desuden, at retten ikke blot i domsmandssager og nævningesager, men også i tilståelsessager, kan bestemme, at en varetægtsfængsling skal fortsætte uden yderligere forlængelser, indtil der er afsagt dom i sagen.  Loven træder i kraft den 1. april 2012, dog træder lovens § 1, nr. 5-7, 9, 25 og 26, og § 3, nr. 2, i kraft dagen efter bekendtgørelsen i Lovtidende.
Loven gennemfører det nye RoHS-direktiv fra EU om at begrænse visse farlige stoffer i elektrisk og elektronisk udstyr. Direktivet stiller bl.a. krav til virksomheder om, hvordan de skal indrette deres produktion og sikre, at de varer, de producerer eller sælger, overholder fastsatte krav, og hvordan de skal handle, hvis de finder ud af, at varerne ikke overholder kravene.  Loven sikrer desuden, at tilsynsmyndigheden har de nødvendige håndhævelsesmuligheder til rådighed, hvis varer på det danske marked ikke overholder reglerne.
Folketinget opfordrede regeringen til at sikre, at import og behandling af 6.100 t HCB-affald fra Australien på virksomheden Kommunekemi i Nyborg ikke gennemførtes. Beslutningsforslaget blev tilbagetaget inden 1. behandling.
Folketinget opfordrede regeringen til at anvende forsigtighedsprincippet i forbindelse med nanosølv og indføre et midlertidigt forbud mod nanosølv i forbrugerprodukter.
Loven har til formål at effektivisere sagsbehandlingen i Tvistighedsnævnet, som træffer afgørelse i sager om tvistigheder mellem elever og praktikvirksomheder inden for erhvervsuddannelserne. Antallet af sager er steget væsentligt over årene, og den gennemsnitlige sagsbehandlingstid er også steget.  Loven reducerer bl.a. antallet af Tvistighedsnævnets faste medlemmer, at der kan beskikkes en stedfortræder for nævnets formand, og at formanden kan beslutte, at en sag skal afgøres på skriftligt grundlag.
Loven indebærer, at unge, der har gennemført et forløb på en produktionsskole, får ret til et bevis fra skolen på de kompetencer, som de har opnået gennem forløbet.  Loven udmønter dele af aftalen »En styrket indsats over for unge ledige« fra 2011 mellem den daværende regering (Venstre og Det Konservative Folkeparti), Socialdemokratiet, Dansk Folkeparti, Radikale Venstre og Kristendemokraterne.
Loven indeholder to elementer. Det ene er at ændre den gældende lov om biobrændstoffer, så det sikres, at olieselskaberne kan leve op til deres forpligtelse om iblanding af 5,75 pct. bæredygtigt biobrændstof i brændstof til landtransportsektoren. Det andet er at præcisere bestemmelserne i VE-loven om arealreservationer til mulige fremtidige udbud af store havvindmølleparker. Der sigtes efter at reservere egnede arealer til store havvindmølleparker, som er identificeret i havvindmølleudvalgets rapport som de mest velegnede arealer ud fra en samfundsøkonomisk vurdering.
Beslutningsforslaget havde til formål, at Folketinget kunne meddele sit samtykke til, at Danmark ratificerede en ændring af EU's traktater, som gav eurolandene mulighed for at oprette en europæisk stabilitetsmekanisme, der skulle aktiveres, hvis det var strengt nødvendigt, for at sikre stabiliteten i euroområdet som helhed.
Loven giver transportministeren en bemyndigelse til at kunne forbyde, at man udfører visse konstruktive ændringer på køretøjer, der medfører, at køretøjet bliver ulovligt. Desuden  er formålet med loven at tillade, at man må koble én påhængsvogn til stor knallert, og at man igen må koble sidevogn på venstre side af en motorcykel, der er registreret første gang før den 1. juli 1955.
Med beslutningsforslaget pålagdes regeringen at fremsætte et lovforslag, der indebar, at der på baggrund af det eksisterende PKU-register oprettedes et landsdækkende dna-register. Det skulle endvidere være muligt for personer, der var født før PKU-registerets oprettelse, at lade sig frivilligt registrere. Forslaget skulle endvidere indeholde bestemmelser, der sikrede, at udlændinge, der tog fast ophold i Danmark, blev registreret i dna-registeret.
Loven indebærer, at muligheden for at dyrke energiafgrøder, f.eks. pil, i randzonerne ophæves. Endvidere foreslås, at offentligheden får adgang til at færdes i randzonerne efter samme regler, som generelt gælder efter naturbeslyttelseslovens regler.
Loven ændrer reglerne for familiesammenføring. Loven indfører en minimumsaldersgrænse på 6 år for, hvornår der skal foretages en vurdering af et barns muligheder for en vellykket integration som betingelse for opholdstilladelse. I forlængelse heraf medfører loven, at det får større vægt end i dag, om den herboende forælder selv er godt integreret og dermed vil kunne hjælpe barnet til en god integration i Danmark. Desuden præciserer loven, hvornår der kan gives adgang til familiesammenføring med børn over 15 år. Ydermere ændrer loven reglerne for at generhverve opholdstilladelse i tilfælde, hvor barnets tidligere opholdstilladelse er bortfaldet. Endelig medfører loven en styrket indsats over for forældre, der sender deres børn på genopdragelsesrejse eller andet udlandsophold af negativ betydning for deres skolegang og integration.
Formålet med loven er at gennemføre nogle justeringer og præciseringer af kystbeskyttelsesloven. Loven indebærer bl.a., at der indsættes en formålsparagraf. Derudover forenkles kommunernes opgaver og kompetencer på kystbeskyttelsesområdet i forlængelse af kommunalreformen, hvor kommunerne overtager amternes opgaver på dette område. Endvidere skærper lovforslaget mulighederne for at fjerne ulovligt udførte kystbeskyttelsesforanstaltninger.
Resumé: Handicap og alder indsættes i diskriminationskriterierne i forskelsbehandlingsloven, således at lovens anvendelsesområde omfatter et forbud mod forskelsbehandling på grund af alder og handicap på arbejdsmarkedet. Der er i loven indsat en række undtagelsesmuligheder, således at alder i visse sammenhænge udgør et sagligt og hensigtsmæssigt kriterium, som det kan være lovligt at lægge vægt på.  Baggrund:  Lovforslaget gennemførte den resterende del af Rådets direktiv 2000/78/EF om generelle rammebetingelser om ligebehandling med hensyn til beskæftigelse og erhverv i dansk ret.
Loven indebærer en gennemgribende revision af reglerne om forældremyndighed og samvær.  Et grundlæggende princip i loven er, at alle afgørelser skal træffes efter, hvad der er bedst for barnet. Loven bygger på, at et barn har ret til to forældre. Udgangspunktet er, at forældrene har fælles forældremyndighed, også efter en samlivsophævelse. Alle børn skal inddrages i sager om forældremyndighed, barnets bopæl og samvær. Med loven understreges, at det er barnet, der har ret til samvær. En forælder, der ikke har del i forældremyndigheden, skal orienteres om og have adgang til at deltage i de generelle sociale aktiviteter på skoler og i institutioner. Der kan i særlige tilfælde fastsættes samvær for barnet med andre end dets forældre.
Med loven udvides den eksisterende byggeskadefond for nybyggeri med en ny afdeling, der i forbindelse med renoveringer skal gennemføre 1-års- og 5-års-eftersyn, yde støtte til udbedring af byggeskader og formidle byggetekniske erfaringer til byggeriets parter med henblik på at forebygge skader og fremme kvalitet.  Ordningen bliver obligatorisk for de renoveringer, der har fået støtte fra Landsbyggefonden, staten og/eller kommunerne. For øvrige renoveringer gøres det frivilligt at blive omfattet af fonden.  Bidraget til fonden fastsættes til 1 pct. af renoveringsudgiften, ligesom der fastsættes en minimumsgrænse for størrelsen af de renoveringsprojekter, som omfattes af fonden.  Endelig kan en dækning kun opnås, i det omfang renoveringen udgør en forbedring eller en fornyelse.  Loven trådte i kraft den 1. juli 2011.
Loven gennemfører en revision af huseftersynsordningen, så den hidtidige ordning også fremover sikrer forbrugere en høj og tidssvarende beskyttelse i forbindelse med aftaler om køb af bolig. Erfaringer med ordningen tydede på, at den ikke fuldt ud imødekom de forventninger, som forbrugerne havde til ordningen.  Som led i en udbygning af ordningen skal en potentiel køber have flere oplysninger om den konkrete ejendom, som den pågældende overvejer at købe. Ud over tilstandsrapporten skal køberen have modtaget en elinstallationsrapport fra sælgeren. Dermed skal køberen ikke kunne påberåbe sig forhold ved bygningens elinstallationer eller vvs-installationer over for sælgeren.   Derudover skal en række ændringer af ejerskifteforsikringens vilkår og omfang af dækning sikre en bedre forsikringsdækning for køber.   Lovforslaget byggede på anbefalingerne i betænkning nr. 1520/2010 om huseftersynsordningen, som Justitsministeriets udvalg om huseftersynsordningen afgav i juni 2010.  Loven træder i kraft den 1. januar 2012.
Loven er relevant for personer, der kommer til skade, hvor der er en ansvarlig skadevolder og skaden er omfattet af arbejdsskadesikringsloven. I  disse tilfælde skal skadelidte kunne kræve lige så meget i erstatning, som vedkommende hidtil var berettiget til, hvis den samme skade skete i fritiden.  Hvis en person hidtil kom til skade som følge af sit arbejde og f.eks. arbejdsgiveren var erstatningsansvarlig for skaden efter almindelige erstatningsregler, afhang udmålingen af den erstatning, som vedkommende samlet set havde krav på, af reglerne i erstatningsansvarsloven og arbejdsskadesikringsloven og af samspillet mellem disse to regelsæt.  Højesteret havde i to domme fra den 18. november 2009 fastslået, at retten til erstatning for tabt arbejdsfortjeneste i arbejdsskadesager, der er omfattet af både arbejdsskadesikringsloven og erstatningsansvarsloven, ophører, fra det tidspunkt hvor skadelidte efter arbejdsskadesikringsloven har krav på erstatning for tab af erhvervsevne i henhold til denne lovs regler om midlertidig fastsættelse af erhvervsevnetab.  Denne retstilstand, er – som Højesteret også siger – ikke i overensstemmelse med en af forudsætningerne bag erstatningsansvarsloven, og det retter denne lov op på.  Der blev vedtaget tre ændringsforslag, som justitsministeren fremsatte. Ændringerne sikrede, at der ikke sker afkortning af den periode, hvor man kan få erstatning for tabt arbejdsfortjeneste, og bestemmelsen om skadevolders mulighed for tilbagebetaling udgik af lovforslaget.
Loven indebærer en ændring af lov om almene boliger.   En ny salgsordning erstatter den tidligere forsøgsordning og den gældende permanente ordning, og den gældende praksis vedrørende helt eller delvist salg af en afdeling skal lempes.  Derudover kan overskuddet ved salg af boligafdelinger eller grunde, der indgår i en helhedsplan for et udsat boligområde, helt eller delvis anvendes til finansiering af denne helhedsplan, og kommuner og regioner kan medvirke til at fremme udviklingen af mindre erhverv i yderområder ved at etablere dagligvarebutikker i tilknytning til ældreboliger.     Loven trådte i kraft den 1. juli 2011.
Dansk Folkeparti foreslog, at personer, der dømtes for dyremishandling eller grovere uforsvarlig behandling af dyr, automatisk mistede retten til at have med dyr at gøre for bestandig. Reglerne skulle træde i kraft inden udgangen af 2011. 
Loven etablerer randzoner langs alle vandløb og søer større end 100 m2 i landzone. I randzonerne bliver der forbud mod dyrkning, sprøjtning og gødskning, så der skabes en afstand mellem de dyrkede marker og vandløb m.v. Lovforslaget var en del af gennemførelsen af regeringen (Venstre og Det Konservative Folkeparti) og Dansk Folkepartis aftale "Grøn Vækst" fra den 16. juni 2009.
Loven gennemfører EF-direktiv 2004/48/EF, for så vidt angår regler på Justitsministeriets område. Direktivet vedrører håndhævelse uden for det straffeprocessuelle område af alle former for intellektuelle ejendomsrettigheder (immaterialrettigheder ). Loven har til formål at styrke rettighedshavernes retsstilling.
Med folketingsbeslutningen meddeler Folketinget sit samtykke til, at det militære danske bidrag til den internationale sikkerhedsstyrke i Afghanistan suppleres med fire helikoptere.
Loven handler om, hvordan skatteforvaltningen kommer til at se ud efter kommunalreformen.  Hele den tidligere forvaltning af skatter, afgifter, told og ejendomsvurdering m.v. bliver samlet i en statslig enhedsforvaltning. Denne enhedsforvaltning bliver dannet gennem en fusion mellem den kommunale og den statslige skatteforvaltning, og de forskellige told- og skattemyndigheder bliver samlet i en myndighed.  Forvaltningen bliver placeret lokalt rundt i landet i 30 skattecentre. Der vil desuden blive lavet 30 statslige skatteankenævn, et for hvert skattecenter. Der sker ikke samplacering af skatteankenævn og skattecentre. Enhedsforvaltningen skal bistås af et skatteråd, der også får kompetence på afgiftsområdet.  Baggrund:  Lovforslaget var en genfremsættelse af lovforslag nr. L 130 (1. samling). Lovforslaget var en del af regeringens kommunalreform. Forslaget udmøntede sammen med lovforslag nr. L 111 (2. samling), L 112 (2. samling), L 113 (2. samling) og L 149 (2. samling) de dele af regeringens aftale fra juni 2004 med Dansk Folkeparti om en strukturreform og den efterfølgende aftalte udmøntningsplan fra september 2004, som vedrørte skatteområdet.   Under udvalgsbehandlingen indgik regeringen en aftale vedrørende personaleområdet med S, DF og RV. Aftalen vedrørte personaleområdet for hele kommunalreformen, men tog udgangspunkt i det såkaldte procedurelovforslag, lovforslag nr. L 67 (2. samling). Aftalen medførte en række ændringsforslag, som fremgik af betænkningen over nærværende lovforslag. Et tilsvarende ændringsforslag indgik i betænkningen over lovforslag nr. L 112 (2. samling).
Lovforslaget var en opfølgning på »Rapport fra Sambeskatningsudvalget«, betænkning nr. 1452 fra november 2004. Lovens formål er at lukke et hul i sambeskatningsreglerne og samtidig skabe en mere sammenhængende koncernbeskatningsordning, og selskabsskattesatsen og den virksomhedsskattesats nedsættes fra 30 pct. til 28 pct.
Loven er et led i regeringens fairplaykampagne, som er nærmere beskrevet i regeringspjecen »Fairplay - fokus på holdninger« fra oktober 2004. Loven ligger i forlængelse af lov nr. 325 af 18. maj 2005 (Fairplay I), der ligeledes indeholder en række tiltag rettet mod sort arbejde og andre former for skatte- og afgiftssnyd. Loven indeholder bl.a. skærpede regler om indberetning af udstationerede inden for bygge- og anlægsbranchen og initiativer til bekæmpelse af momskarruseller.
Loven styrker fagligheden i læreruddannelsens linjefag, bl.a. ved at linjefagene dansk og matematik aldersspecialiseres mod henholdsvis skolens begynder- og mellemtrin samt mellem- og sluttrin. Alle linjefag øges desuden i omfang, og den studerende skal fremover kun vælge to eller tre linjefag mod i dag fire. Endelig indebærer loven, at der etableres et evalueringsprogram til vurdering af uddannelsens elementer, elementernes samspil og den overordnede målopfyldelse. Loven er en udmøntning af forliget om en reform af læreruddannelsen, som regeringen (Venstre og Det Konservative Folkeparti) den 28. marts 2006 indgik med Socialdemokratiet, Dansk Folkeparti og Det Radikale Venstre.
Loven indebærer, at ombudsmanden får en tidsbegrænsning i sin ansættelse, således at ombudsmanden ikke kan opnå ansættelse ud over 10 år. Loven muliggør, at ombudsmandens vilkår vedrørende fratræden, optjening af pension og udbetaling af eftervederlag bliver tilsvarende de sædvanlige rammer for kontrakts- eller åremålsansættelse af chefer i staten.  Loven skal også gælde for den nuværende ombudsmands ansættelsesforhold.  Loven træder i kraft den 1. november 2012. 
Det overordnede formål med loven er at give personer af samme køn mulighed for at indgå ægteskab ved en kirkelig handling i stedet for som i dag alene at kunne indgå registreret partnerskab ved en borgerlig handling. Det fastslås derfor, at ægteskabsloven finder anvendelse på ægteskab både mellem to personer af forskelligt køn og mellem to personer af samme køn.  Samtidig ophæves partnerskabsloven, og det bliver muligt at omdanne et registreret partnerskab til et ægteskab.  Endelig får et ægteskab indgået mellem to personer af samme køn indtil videre de samme retsvirkninger som et registreret partnerskab.  Loven skal ses i sammenhæng med loven om præsters ret til at undlade at vie to personer af samme køn, fremsat af ministeren for ligestilling og kirke.  Loven træder i kraft den 15. juni 2012.
Loven reviderer den tidligere militære straffelovgivning fra 1973. Indholdet af loven er en række bestemmelser om strafansvar for pligtforsømmelser under tjeneste i forsvaret i fredstid og væbnet konflikt samt forbrydelser mod det militære forsvar. Der er i den militære straffelov blevet indarbejdet nogle helt nye straffebestemmelser. De forhold, som er dækket af de nye bestemmelser, faldt før ind under den generelle bestemmelse om pligtforsømmelse i militær straffelovs § 15, men er nu blevet til selvstændige straffebestemmelser.  Baggrund:  Lovforslaget byggede i lighed med L 54 og L 55 på betænkning nr. 1435/2004 om den militære straffelov, retsplejelov og disciplinarlov, som blev afgivet af »Udvalget til revision af den militære straffe- og retsplejelovgivning« i januar 2004. Udvalget blev nedsat i 1999 af daværende forsvarsminister Hans Hækkerup. Det blev fremhævet i den skriftlige fremsættelse, at formålet med lovforslaget var at begrænse strafansvar til de mere grove overtrædelser. Desuden blev det under udvalgsbehandlingen af forslaget diskuteret, hvorvidt FN's torturkonvention burde indskrives i den militære straffelov. EL stillede ændringsforslag om at tilføje en paragraf til loven, der omhandlede tilfælde af tortur, men ændringsforslaget blev ikke vedtaget.
Loven indeholder særlige bestemmelser om behandlingen af militære straffesager og er et supplement til retsplejelovens bestemmelser om behandlingen af straffesager. Loven reviderer den tidligere gældende militære retsplejelov og definerer bl.a., hvad militære straffesager er. Samtidig giver loven den militære anklagemyndighed ( Forsvarets Auditørkorps) enekompetence til at efterforske og afgøre militære straffesager.  Loven giver desuden mulighed for at kræve en udåndingsprøve eller en blodprøve af militært personel, hvis der er mistanke om ulovlig brug af alkohol eller euforiserende stoffer.  Endelig ophæves reglerne i den tidligere gældende retsplejelov om disciplinarmidler, fordi disse regler udskilles som en særskilt lov (se L 56).  Baggrund:  Lovforslaget byggede i lighed med L 54 og L 56 på betænkning nr. 1435/2004 om den militære straffelov, retsplejelov og disciplinarlov, som blev afgivet af »Udvalget til revision af den militære straffe- og retsplejelovgivning« i januar 2004. Udvalget blev nedsat i 1999 af daværende forsvarsminister Hans Hækkerup.  Det fremgik af bemærkningerne til forslaget, at formålet med forslaget var at forenkle den tidligere gældende militære retsplejelov.
Loven afløser de tidligere gældende regler i den militære retsplejelov om disciplinarmidler og slår fast, at bestemmelserne om disciplinaransvar har til formål at sikre disciplinen inden for forsvaret. Samtidig indeholder loven bestemmelser om: -   Hvornår der kan pålægges disciplinaransvar, -   hvilke disciplinarmidler der kan anvendes, -   hvordan disciplinarsager bør behandles. Muligheden for at indbringe en disciplinarafgørelse for et disciplinarnævn opretholdes med den nye lov.  Baggrund:  Lovforslaget byggede i lighed med L 54 og L 55 på betænkning nr. 1435/2004 om den militære straffelov, retsplejelov og disciplinarlov, som blev afgivet af »Udvalget til revision af den militære straffe- og retsplejelovgivning« i januar 2004. Udvalget blev nedsat i 1999 af daværende forsvarsminister Hans Hækkerup.  Hensigten med forslaget var ifølge den skriftlige fremsættelse at oprette en selvstændig militær disciplinarlov og hermed foretage en klar adskillelse af strafansvaret og disciplinaransvaret. Dermed kunne disciplinære sanktioner kun bruges mod pligtforsømmelser, der ikke var strafbare efter militær straffelov, eller som var begået ved simpel uagtsomhed.
Lovforslaget fremsattes som led i regeringens (Venstre og Det Konservative Folkeparti) Fairplaykampagne for at skabe et samfund, hvor der konkurreres på lige vilkår virksomhederne imellem.
Loven bemyndiger socialministeren til at fastsætte regler om anvisning af statsrefusion og statstilskud, regnskabsaflæggelse og revision.  Baggrund: 	Det fremgik af bemærkningerne, at socialministeren med dette lovforslag blev bemyndiget til at fastsætte regler på Beskæftigelsesministeriets, Integrationsministeriets og Ministeriet for Familie- og Forbrugeranliggenders område. Disse ministerier havde indtil nu haft hver deres bekendtgørelse med regler på området.
Folketingsbeslutningen er et led i ratifikationen af den overenskomst, der er indgået mellem de fem nordiske regeringer og regeringerne for de tre baltiske lande om udvidelse af Den Nordiske Investeringsbank, der fremover får otte lande som ejere.  Baggrund:  Ønsket om udvidelse af bankens ejerkreds og dens udlånskreds var et element i udvidelsen af det nordiske samarbejde til på en række områder at inddrage de baltiske lande.
Lovforslaget ville give trafikministeren bemyndigelse til at anlægge første etape af Frederikssundmotorvejen mellem Motorring 3 og Motorring 4.  Baggrund: Lovforslaget var en opfølgning på trafikaftalen af 5. november 2003 mellem regeringen, Dansk Folkeparti, Det Radikale Venstre og Kristendemokraterne om investeringer på trafikområdet.
Loven bemyndiger trafikministeren til at nedlægge jernbanestrækningen Viborg-Løgstør, og der foretages en redaktionel ændring af lovteksten i lov om anlæg af Ringbanen mellem Hellerup og Ny Ellebjerg, samtidig med at det præciseres, at etableringen af perroner til Øresundsbanen i projektet for Ny Ellebjerg station sættes i bero.  Baggrund: Det fremgik af bemærkningerne, at der i mange år havde været et lokalt ønske om at få nedlagt banestrækningen Viborg-Løgstør, idet der ikke længere var nogen trafik på strækningen og det trafikale grundlag reelt ikke var til stede. Desuden var der i forbindelse med trafikaftalen af 5. november 2003 mellem regeringen, Dansk Folkeparti, Det Radikale Venstre og Kristendemokraterne lagt op til at indstille lokaltoget mellem Roskilde og Kastrup, således at Øresundsbanens spor via Ny Ellebjerg station kun ville blive anvendt af godstog. Derfor ville der foreløbig ikke være behov for perroner til Øresundsbanen på Ny Ellebjerg station.
Loven implementer en række nye EF-direktiver om bekæmpelse af markedsmisbrug ved handel med værdipapirer og udarbejdelse af prospekter, når værdipapirer udbydes til offentligheden. De væsentligste ændringer som følge af implementeringen er, - at tidspunktet for, hvornår reglerne om misbrug af intern viden og kursmanipulation er gældende, fremrykkes, således at de gælder allerede fra det tidspunkt, hvor der ansøgt om optagelse på en børs eller et reguleret marked, - at der bliver fastsat detaljerede regler for, hvilke oplysninger, som er relevante for kursdannelsen, udstederen skal offentliggøre, - at ledende medarbejderes handel med aktier i udstederselskabet skal offentliggøres, og - at der bliver indført ens regler for prospekter for værdipapirer, der søges optaget til notering eller handel på en fondsbørs eller et lignende reguleret marked, og værdipapirer, der i øvrigt udbydes til offentligheden.  Baggrund: 	Formålet med lovforslaget var at gennemføre en række nye EF-direktiver. Det drejede sig om følgende direktiver:  - EF-direktiv om insiderhandel og kursmanipulation (markedsmisbrug) (2003/6/EF).  - Dele af EF-direktivet om det prospekt, der skal offentliggøres, når værdipapirer udbydes til offentligheden eller optages til handel (2003/71/EF), og om ændring af prospektdirektivet (2001/34/EF).  - EF-direktivet om gennemførelse af Europa-Parlamentets og Rådets direktiv 2003/6/EF med hensyn til defini¬tion og offentliggørelse af intern viden og definition af kursmanipulation (2003/124/EF). - EF-direktivet om gennemførelse af Europa-Parlamentets og Rådets direktiv 2003/6/EF, for så vidt angår accepteret markedspraksis, definition af intern viden i forbindelse med varederivater, udarbejdelse af lister over insidere, anmeldelse af ledende medarbejderes transaktioner og af mistænkelige transaktioner (2004/72/EF).
Loven implementerer dele af EF-direktivet om arbejdsmarkedsrelaterede pensionskassers aktiviteter og tilsynet hermed. I forhold til de hidtidige regler er de væsentligste ændringer følgende: -	Der bliver indført krav om ledelsens egnethed og hæderlighed. -	Der bliver indført regler om informationskrav. -	Der bliver indført højere krav til firmapensionskassernes solvens. -	Investeringsreglerne strammes således, at bl.a. pensionskassernes investeringsprincipper skal være skriftlige. -	Der bliver åbnet mulighed for, at pensionskasser kan udøve grænseoverskridende tjenesteydelsesvirksomhed.  Baggrund: 	Hensigten med lovforslaget var at gennemføre dele af EF-direktivet om arbejdsmarkedsrelaterede pensionskassers aktiviteter og tilsynet hermed (2003/41/EF). Direktivet ville være fuldt gennemført, når Finanstilsynet havde udnyttet de bemyndigelser, som fandtes i lovforslaget. Direktivet, som var baggrund for lovændringerne, var det første skridt hen imod et indre marked for arbejdsmarkedsrelateret pension på EU-plan.
Loven giver mulighed for, at visse reparationer og udskiftninger af elinstallationer, som forbrugerne i dag selv må udføre, også kan blive udført af andre håndværkere end autoriserede installatører. Endvidere giver loven mulighed for, at kravet om uddannelse til gas-, vand- og sanitetsmester kan fraviges over for en godkendt virksomhed på baggrund af dokumentation for en særlig kompetence. Desuden tydeliggøres ved angivelse af et eksempel, hvilke typer af VVS-arbejder der kan udføres af ikkeautoriserede VVS-installatører.   Baggrund: 	Af lovforslagets bemærkninger fremgik det, at baggrunden for lovforslaget var anbefalingerne i en rapport, som en arbejdsgruppe nedsat af regeringen vedrørende konkurrencebegrænsninger i byggebranchen var fremkommet med. Med ændringerne gennemførtes arbejdsgruppens anbefalinger, for så vidt angår el-, VVS- og kloakinstallationsområdet.
Med loven får kommunerne pligt til at vurdere muligheden for flere frit valg-ordninger ved levering af serviceydelser til borgerne. Loven giver endvidere hver enkelt kommune pligt til at informere om frit valg-mulighederne lokalt.  Baggrund: Formålet med lovforslaget var at styrke og kvalificere borgernes mulighed for at vælge mellem forskellige offentlige og private udbydere af serviceydelser. Derfor skulle der være pligt for kommunerne til at informere om de forskellige tilbud. Lovforslaget skulle ses i sammenhæng med regeringens reformprogram »Velfærd og valgfrihed«.
Ifølge finansloven bliver overskuddet på drifts-, anlægs-, og udlånsrammen på 23,4 mia. kr.  Baggrund: 	Lovforslaget var en genfremsættelse af lovforslag nr. L 241, der blev fremsat den 26. august 2004, jf. omtalen af dette under folketingsåret 2003-04. I henhold til grundlovens § 45 skal forslag til finanslov fremsættes senest 4 måneder før finansårets begyndelse. Som følge af ressortomlægningerne den 2. august 2004 stillede finansministeren 231 ændringsforslag, hvoraf de 230 blev vedtaget ved 2. behandling. I tillægsbetænkningen stillede finansministeren 478 ændringsforslag, Kristendemokraterne stillede 37, Socialdemokraterne 91, SF 12 og Det Radikale Venstre  47 ændringsforslag. Uden for tillægsbetænkningen stillede finansministeren 3 ændringsforslag, Enhedslisten 33 ændringsforslag og Den Nordatlantiske Gruppe 1 ændringsforslag.
Loven bemyndiger ministeren for videnskab, teknologi og udvikling til at oprette Højteknologifonden. Fondens formål er at styrke vækst og beskæftigelse ved at understøtte Danmarks videre udvikling som højteknologisk samfund. Fonden ledes af en bestyrelse bestående af en formand og otte medlemmer. Fonden er et uafhængigt organ inden for den statslige forvaltning.  Baggrund: Lovforslaget var en opfølgning på aftalen af 31. marts 2004 mellem regeringen og Dansk Folkeparti om Fonden for Højteknologisk Udvikling. Opfyldelsen af lovforslagets formål skulle ske ved, at fonden støttede strategiske og højteknologiske satsninger i forskning og innovation, f.eks. inden for områder som informations- og kommunikationsteknologi, bioteknologi og nanoteknologi. Endvidere kunne fonden satse på nøje udvalgte teknologiområder, som også rummede nye og perspektivrige erhvervsmæssige muligheder.
Loven indfører hjemmel til at anvende personlige alarm- og pejlesystemer for patienter, der lider af demens eller demenslignende tilstande, og præciserer, at der er hjemmel til at anvende særlige dørlåse for denne persongruppe på psykiatriske afdelinger.  Baggrund: 	Det fremgik af bemærkningerne til lovforslaget, at formålet bl.a. var at forhindre, at en person ved at forlade en psykiatrisk afdeling udsatte sig selv eller andre for en betydelig risiko for at lide personskade. De foreslåede muligheder skulle ses som et supplement til de beskyttelsesforanstaltninger, psykiatriloven allerede hjemlede.
Loven indfører et krav om, at en produktionsskole kun kan optage deltagere med statstilskud, når kommunalbestyrelsen i den unges hjemstedskommune gennem Ungdommens Uddannelsesvejledning vurderer, at den unge er omfattet af målgruppen for produktionsskoler. Loven indfører endvidere krav om, at produktionsskolerne fremover i deres information og annoncering, herunder på skolernes hjemmesider på internettet, skal oplyse om målgruppen. Endelig betyder loven, at sagsgangen vedrørende beregning af kommunale bidrag bliver elektronisk, så al kommunikation mellem de involverede parter foregår via en elevdatabase.  Baggrund: Produktionsskolernes målgruppe var den gruppe unge, som havde vanskeligst ved at finde fodfæste i uddannelsessystemet eller på arbejdsmarkedet. Lovforslagets formål var således at understøtte regeringens politik om, at flest muligt unge skulle få en kompetencegivende uddannelse.
Loven indebærer, at kommunerne har pligt til at udarbejde handleplaner for unge under 18 år med behandlingskrævende stofmisbrug.  Baggrund: Lovforslaget blev fremsat som opfølgning på aftalen om udmøntning af satspuljen på det sociale område for 2004, idet partierne bag forliget ønskede at styrke indsatsen på området og sikre en samlet koordineret indsats.
Loven indebærer, at revisionen af støtte- og kontaktpersonordningen til personer med sindslidelser udsættes til folketingsåret 2005-06.  Baggrund: Ifølge bemærkningerne til lovforslaget ville en udsættelse af revisionen gøre det muligt at inddrage erfaringer fra igangværende forsøg med ordningen på misbrugsområdet. Med loven sikredes endvidere, at revisionen af støtte- og kontaktpersonordningen kunne være foretaget og ligge klar til implementering i de nye kommuner, der etableredes i forbindelse med strukturreformen.
Loven indebærer en reform af den del af sociallovgivningen, der omhandler anbringelse af udsatte børn uden for hjemmet. Lovforslaget indeholder en række ændringer, der skal sikre - en tidligere indsats, - bedre sagsbehandling, - mere fokus på anbragte børns skolegang, - styrket inddragelse af udsatte børn og familier, - et løft af børns retssikkerhed, - bedre kontrol med kommunerne og - øget efterværn og forbedret udslusning efter en anbringelse.  Baggrund: 	Lovforslaget udgjorde udmøntningen af aftalen om en forstærket indsats over for udsatte børn og familier mellem regeringen, Socialdemokratiet, Dansk Folkeparti, Socialistisk Folkeparti, Det Radikale Venstre og Kristendemokraterne. Af bemærkningerne fremgik det, at baggrunden for lovforslaget var det forhold, at forskning og evaluering inden for de seneste år havde konkluderet, at kvaliteten af indsatsen over for udsatte børn og unge ikke var tilfredsstillende, og at indsatsen ikke levede op til lovens intentioner. Anbringelsesreformen skulle rette op på disse problemer og sikre bedre betingelser for de udsatte børn og unge.
Loven indeholder følgende elementer: - Sikring af, at reglerne om oplysnings- og dokumentationspligt vedrørende koncerninterne transaktioner (transfer pricing) er i overensstemmelse med EU-retten. - Indførelse af bøder for manglende eller mangelfuld dokumentation i forbindelse med koncerninterne transaktioner for at skabe yderligere incitamenter til, at virksomhederne udarbejder dokumentationen. - Opstramning af dokumentationspligten for at sikre, at dokumentationen har den ønskede kvalitet. Det drejer sig bl.a. om, at dokumentationen skal baseres på en sammenligning med uafhængige transaktioner. - Afskaffelse af adgangen til at få omkostningsgodtgørelse for dokumentation, der først bliver udarbejdet under en klagesag, således at der ikke kan spekuleres i at vente med at udarbejde dokumentationen før i forbindelse med en eventuel klage.  Baggrund:  Lovforslaget var en genfremsættelse af lovforslag nr. L 140, folketingsåret 2004-05 (1. samling).  Det fremgik af bemærkningerne til lovforslaget, at formålet med lovforslaget dels var at sikre overensstemmelse med EU-retten, jf. bl.a. EF-Domstolens dom af 12. december 2002 i sagen C-324/00 (Lankhorst-Hohorst), dels at skabe yderlige incitamenter for virksomheder til at udarbejde kvalificeret dokumentation for koncerninterne transaktioner. Som en del af grundlaget for fremsættelsen af lovforslaget henvistes der i bemærkningerne bl.a. til en undersøgelse af transfer pricing-dokumentationen, som blev foretaget af TP-kontoret i Told- og Skattestyrelsen, og som fremgik af Redegørelse til Folketinget om multinationale selskaber og transfer pricing (R 4) fra oktober 2003, jf. omtalen af denne under folketingsåret 2003-04. Redegørelsen blev afgivet i henhold til vedtagelse nr. V 6 af 31. oktober 2002.
Loven indfører en afgift på mættet fedt i de fødevarer, der er primære kilder til mættet fedt. Afgiften er fastsat til 16 kr. pr. kg mættet fedt i fødevaren.  Desuden indfører loven en bagatelgrænse, så fødevarer med et indhold af mættet fedt på 2,3 pct. og derunder friholdes for afgiften. Bagatelgrænsen betyder, at der bl.a. ikke bliver afgift på mælk.   Loven indfører også en registreringsgrænse, så små producenter eller importører af de pågældende fødevarer hverken skal registreres eller opgøre og afregne afgift. Det gælder virksomheder med en årlig omsætning af afgiftspligtige fødevarer på 50.000 kr. ekskl. afgift.  Danske og udenlandske fødevarer bliver ligestillet gennem en dækningsafgift. Det vil sige, at fødevarer, der importeres her til landet, bliver pålagt fedtafgift på samme måde, som der skal betales fedtafgift af danske fødevarer. Samtidig stiger afgiften på bordvin med 73 øre pr. l fra 6,14 kr. til 6,87 kr. pr. l.   Loven bidrager til finansiering af forårspakke 2.0 med en årlig indtægt på ca. 1,5 mia. kr. inkl. moms. Loven trådte i kraft den 1. oktober 2011.  Lovforslaget udmøntede forårspakke 2.0, og ifølge regeringens (Venstre og Det Konservative Folkeparti) og Dansk Folkepartis serviceeftersyn af forårspakken blev det besluttet at inddrage kød i afgiftsgrundlaget.
Med loven pålægges udlændinge på tålt ophold en daglig meldepligt til politiet. Hvis udlændingen er pålagt ophold i Center Sandholm, skal den daglige meldepligt ske personligt til politiet i centeret. Hvis udlændingen ikke er pålagt ophold i Center Sandholm, skal den daglige meldepligt ske til det lokale politi. Pålagt ophold i Center Sandholm indebærer, at udlændingen skal bo i centeret og som udgangspunkt overnatte der hver nat. Loven forhøjer strafferammen for overtrædelse af en pålagt meldepligt eller et påbud om at tage ophold fra indtil 4 måneders fængsel til indtil 1 års fængsel.
Det foreslås bl.a. at forbyde befordring af børn under 5 år på motorcykel og trehjulet knallert, hvor der ikke er sikkerhedssele. Forslaget indeholder endvidere regler om, at politiet får hjemmel til at måle og veje børn som led i at sikre, at gældende regler om sikkerhedsudstyr overholdes. Desuden foreslås der regler om vejbestyrelsers og vejmyndigheders adgang til at reservere parkeringspladser til bestemte køretøjer, der anvendes af personer med handicap, samt ændrede regler om betalingsprocedurerne i forbindelse med pasansøgninger. Lovforslaget blev ved 2. behandling delt i to lovforslag. Den ene del (L 71 B) omfattede lovforslagets bestemmelser om befordring af børn på motorcykel og trehjulet knallert og den anden del (L 71 A) omfattede de øvrige forslag.
Lovforslag nr. L 71 blev delt i to dele ved 2. behandling. Loven indeholder regler om, at politiet får hjemmel til at måle og veje børn som led i at sikre, at gældende regler om sikkerhedsudstyr overholdes. Desuden er der regler om vejbestyrelsers og vejmyndigheders adgang til at reservere parkeringspladser til bestemte køretøjer, der anvendes af personer med handicap, samt ændrede regler om betalingsprocedurerne i forbindelse med pasansøgninger.
Lovforslag nr. L 71 blev delt i to dele ved 2. behandling. Lovforslaget indeholdt forbud mod befordring af børn under 5 år på motorcykel og trehjulet knallert, hvor der ikke var sikkerhedssele.  Lovforslaget blev med vedtagelsen af ændringsforslag ved 3. behandling ændret, således at der i stedet blev indført et forbud mod at befordre børn med en legemshøjde på under 135 cm på tohjulet motorcykel. Endvidere blev det forbudt at befordre børn under 5 år på trehjulet motorcykel eller i sidevogn til motorcykel, medmindre den pågældende siddeplads er forsynet med sikkerhedssele.
Ændringerne i ægteskabsloven indebærer, at to personer af samme køn får mulighed for at indgå ægteskab og dermed blive viet af en præst i folkekirken.  Formålet med loven er derfor at sikre, at præster i folkekirken, som af samvittighedsgrunde ikke vil medvirke ved vielse af to personer af samme køn, får frihed til at sige nej. Med denne lov indføres der en bestemmelse om, at præster i folkekirken får ret til at undlade at vie to personer af samme køn samt ret til at undlade at meddele kirkelig velsignelse af et borgerligt indgået ægteskab mellem to personer af samme køn.  Loven træder i kraft den 15. juni 2012.
Loven indfører en 2-årig forsøgsordning med en jobpræmie til enlige forsørgere, der kommer i arbejde efter at have været langvarigt ledige. Forsøget omfatter personer, der pr. 2. august 2010 opfyldte betingelserne for som enlige forsørgere at modtage ekstra børnetilskud, og som på dette tidspunkt havde fået udbetalt offentlige forsørgelsesydelser i 47 uger inden for det sidste år. Jobpræmien udgør 4 pct. af den pågældendes arbejdsindkomst, dog højst 600 kr. om måneden. Indkomst fra ansættelse i fleksjob eller ansættelse med løntilskud berettiger også til jobpræmie. Lovforslaget var et led i regeringens (Venstre og Det Konservative Folkeparti) samlede indsats for at modvirke langtidsledighed. Loven trådte i kraft den 24. december 2010, dagen efter offentliggørelsen i Lovtidende.
I loven indgår tre elementer fra finansloven for 2011:  - Øget afgift på varmeproduktion fra kraftvarme, - forøgelse af fradrag for moms på hotelydelser og - registreringsafgift på færdselsskadede biler.    Loven justerer for det første reglerne for at opgøre afgiften på varme produceret i samspil med el (kraftvarme), således at afgiften af varme produceret ved kraftvarme øges.  For det andet forhøjes erhvervenes fradrag for moms fra 25 pct. til 50 pct. ved overnatning i erhvervsmæssig sammenhæng. Formålet er at styrke danske hotellers konkurrenceevne.    Endelig strammes reglerne for registreringsafgift på færdselsskadede biler for at begrænse omfanget af reparationer, der alene foretages af afgiftsmæssige hensyn.
Loven indfører en samlet regulering af legemsindgreb i den færøske retsplejelov. Det er den type efterforskningsmidler i straffesager, der rettes mod det menneskelige legeme, f.eks. at tage fingeraftryk og blodprøver.   Loven betyder også, at lov om Det Centrale Dna-profil-register vil kunne sættes i kraft for Færøerne.  Desuden bliver der indsat en bestemmelse om, at advokater beskikket af justitsministeren vil kunne udøve advokatvirksomhed på linje med advokater beskikket af de færøske myndigheder.  Lovforslaget var en genfremsættelse af lovforslag nr. L 183 fra folketingsåret 2009-10. Loven trådte i kraft den 1. januar 2011, og det forudsattes, at de færøske myndigheders endelige udtalelse forelå inden lovforslagets 3. behandling i Folketinget.
Loven indebærer, at det bidrag, som alle arbejdsgivere betaler årligt til AER (Arbejdsgivernes Elevrefusion) pr. fuldtidsbeskæftiget til hel eller delvis finansiering af VEU-godtgørelse (erhvervsrettet voksen- og efteruddannelse) bliver pris- og lønreguleret. Lovforslaget var en følge af regeringens (Venstre og Det Konservative Folkeparti) og Dansk Folkepartis aftale om genopretning af dansk økonomi fra maj måned 2010.
Loven udmønter en ny boligaftale (aftale om styrket indsats i ghettoområderne og om anvendelsen af den almene boligsektors midler) mellem regeringen (Venstre og Det Konservative Folkeparti), Dansk Folkeparti og Radikale Venstre, der indebærer en videreførelse og en ekstraordinær forhøjelse af investeringsrammen i Landsbyggefonden til renovering og en årlig ramme til fortsat renovering af de udsatte boligområder. Derudover afsættes en ramme til nedrivninger, og Landsbyggefonden får mulighed for at afholde en større del at udgiften til nedrivning. Der etableres en pulje i Landsbyggefonden, som kan yde støtte til forbedring af infrastrukturen i ghettoområderne, den boligsociale pulje i Landsbyggefonden fastholdes, og Landsbyggefondens bidrag til nybyggeriet fastholdes på 25 pct. af den løbende støtte.  Derudover indeholder loven en række nye redskaber til boligorganisationer og kommuner til at styre beboersammensætning og tilflytning. Herunder begrænses tilflytningen af løsladte fra fængsler og personer uden arbejdsmarkedstilknytning, og der gives fortrinsret til ressourcestærke personer til ghettoområderne. Endelig ændres lejeloven, således at borgere, der klart har overtrådt reglerne om god skik og orden i ejendommen, hurtigere kan udsættes. Loven trådte i kraft den 31. december 2010 med virkning fra den 1. januar 2011.
Med loven indføres en række ændringer i forhold til, hvordan man i Danmark håndterer sager om uledsagende mindreårige udlændinge: Bl.a. vil loven betyde, at en udlænding, der har opholdstilladelse i Danmark som uledsaget mindreårig, fremover normalt vil skulle udrejse, når den pågældende fylder 18 år. Desuden vil Udlændingeservice med loven kun have pligt til at eftersøge en mindreårig udlændings familie, hvis den mindreårige samtykker. De danske myndigheders pligt til at lede efter den mindreåriges familie vil fremover heller ikke gælde, hvis der er etableret modtage- og omsorgscentre i den mindreåriges hjemland. Uledsagede mindreårige fra EU/EØS-lande vil heller ikke være omfattet af ordningerne om forberedt hjemsendelse og eftersøgning. Endelig vil regeringen styrke nærområdeindsatsen ved at etablere modtage- og omsorgsfaciliteter i hjemlandene for uledsagede mindreårige, primært i Afghanistan. Lovforslaget var delvis et resultat af aftalen af 15. marts 2010 mellem regeringen (Venstre og Det Konservative Folkeparti) og Dansk Folkeparti om et serviceeftersyn af udlændinge- og integrationspolitikken.
Lovforslaget var et led af udmøntningen af regeringens (Venstre og Det Konservative Folkeparti) og Dansk Folkepartis aftale om genopretning af dansk økonomi fra maj 2010.  Loven forkorter perioden, hvor der er mulighed for at modtage statens voksenuddannelsesstøtte (SVU) til uddannelse på det videregående niveau, fra 52 til 40 uger. Desuden afskaffer loven beregningsperioden på 5 år for gentagne uddannelsesperioder med SVU.  Loven nedsætter støttesatsen for SVU på både det almene og det videregående niveau til 80 pct. af højeste dagpengesats.  Loven afskaffer også muligheden for at indgå aftaler om orlov til uddannelse med SVU efter en opsigelse.
Loven giver Institut for Menneskerettigheder kompetence til at overvåge kønsområdet på samme måde, som instituttet i dag har kompetence til at overvåge angående race eller etnisk oprindelse. Samtidig indsættes der en ny bestemmelse i ligebehandlingsloven og ligestillingsloven om instituttets nye kompetence.
Loven skal skabe en mere tidssvarende offentlighedslov og udbygge princippet om åbenhed og demokratisk kontrol med den offentlige forvaltning. Lovforslaget byggede på arbejdet i Offentlighedskommissionen, der havde fået til opgave at komme med et forslag til en ny samlet offentlighedslov. Kommissionen afgav i november 2009 betænkning nr. 1510/2009 om offentlighedsloven.   Loven har 26 elementer, der udbygger princippet om åbenhed i forvaltningen, og 5 elementer, der begrænser det.  Blandt de nye tiltag er der følgende:  - Anvendelsesområdet udvides til også at omfatte KL, Danske Regioner og selskaber, hvor det offentlige ejer mere end 75 pct.  - Ret til dataudtræk og en ret til at få indsigt i den databeskrivelse, der knytter sig til en database.  - Meroffentlighedsprincippet udvides.  - Der indføres en pligt til journalisering, forsøg med en postlisteordning og pligt for visse myndigheder om løbende information på deres hjemmeside.  - Der gives ret til indsigt i bødeforelæg og direktørkontrakter.  - En ret til indsigt i oplysninger om interne faglige vurderinger i endelig form, der indgår i et fremsat lovforslag m.v., dog ikke i forhold til interne faglige vurderinger i dokumenter, der er udarbejdet til brug for bl.a. ministerrådgivning.  Begrænsninger i retten til aktindsigt omfatter bl.a. følgende: - Kalendere undtages.  - Interne oplysninger og dokumenter, der udveksles mellem myndigheder i forbindelse med ministerbetjening, undtages. - Dokumenter, der udarbejdes og udveksles mellem ministre og folketingsmedlemmer i forbindelse med sager om lovgivning eller anden tilsvarende politisk proces, undtages.  Lovforslaget skulle ses i sammenhæng med lovforslag nr. L 91 og L 92.
Loven betyder, at tosprogede børn omkring 3 år med behov for sprogstimulering skal have et sprogstimuleringstilbud i form af et dagtilbud på 30 timer ugentligt, hvis barnet har en eller to forældre, der ikke er i beskæftigelse. Formålet er, at børnene får mulighed for at udvikle de nødvendige dansksproglige kompetencer, inden de begynder i skole.  Kommunalbestyrelsen skal give et tilskud til forældre til børn, der optages i et sådant tilbud, så forældrenes egenbetaling bortfalder. Forældrene har pligt til at lade deres barn gennemgå en sprogvurdering og efterfølgende sprogstimulering, hvis barnet har behov for det. Kommunalbestyrelsen skal standse udbetalingen af børneydelsen til de forældre, der ikke lever op til denne pligt. Forældre kan selv varetage sprogstimuleringen, hvis den står mål med den sprogstimulering, som kommunalbestyrelsen tilbyder.  Lovforslaget udmøntede en del af finanslovaftalen for 2011 mellem regeringen (Venstre og Det Konservative Folkeparti), Dansk Folkeparti og Kristendemokraterne. Loven trådte i kraft den 1. juli 2011.
Loven udmønter »Aftale om senere tilbagetrækning«, som Venstre, Det Konservative Folkeparti, Dansk Folkeparti og Radikale Venstre indgik den 13. maj 2011. Loven indeholder følgende elementer: – Forhøjelsen af efterlønsalderen fremrykkes fra 2019 til 2014. – Forkortelse af efterlønsperioden fra 5 år til 3 år. – Forhøjelse af efterlønnens størrelse. – Skærpelse af fradraget i efterlønnen for pensionsopsparinger. – Ændring af betingelserne for ret til optjening af skattefri præmie. – Mulighed for at ansøge om kontant og skattefri tilbagebetaling af efterlønsbidrag i perioden fra og med den 2. april til og med den 1. oktober 2012. – Krav om aktiv tilmelding til efterlønsordningen. – Justeringer af efterlønsordningen, herunder konsekvensændringer som følge af udfasningen af overgangsydelsesordningen. – Ændringer i pensionsbeskatningsloven som følge af forhøjelse af efterlønsalderen og forkortelse af efterlønsperioden. – Ændringer i tjenestemandsloven som følge af forhøjelse af efterlønsalderen og forkortelse af efterlønsperioden. – Ændringer i tjenestemandspensionsloven som følge af forhøjelse af efterlønsalderen og forkortelse af efterlønsperioden.  Lovforslaget skulle ses i sammenhæng med de samtidig fremsatte forslag til lov om ændring af lov om fleksydelse (Forhøjelse af fleksydelsesalder, forkortelse af fleksydelsesperiode og tilbagebetaling af fleksydelsesbidrag m.v.), forslag til lov om ændring af lov om social pension (Forhøjelse af folkepensionsalder og seniorførtidspension m.v.) og forslag til lov om ændring af lov om delpension (Forhøjelse af delpensionsalder og forkortelse af delpensionsperiode m.v.).
Loven sikrer bl.a., at omkostningerne ved tilbudsgivning bliver mindsket, f.eks. er det nu kun muligt at forhandle med op til tre tilbudsgivere, og eventuelle andre tilbudsgivere frigøres fra deres tilbud, når en sådan forhandling indledes. Endvidere bliver det med loven kun muligt at indhente et fjerde underhåndsbud, hvis dette tages uden for lokalområdet. Endelig skal udbydere, der indleder forhandlinger, altid give de fravalgte tilbudsgivere begrundelse for fravalget, hvilket forventes at styrke retssikkerheden for tilbudsgiverne.  Baggrund:  Det fremgik af den skriftlige fremsættelse, at en undersøgelse havde vist, at tilbudsgiversiden brugte mange ressourcer ved at afgive tilbud på offentligt finansieret byggeri. Formålet med lovforslaget var at undgå unødvendige ressourcetræk uden at begrænse mulighederne for en effektiv konkurrence.
Loven indebærer en forbedring af mulighederne for private leverandører af dagtilbud for at oprette og drive daginstitutioner, herunder muligheden for at kunne tjene penge på børnepasning. Private institutioner skal ifølge loven godkendes af kommunalbestyrelsen i de enkelte kommuner, hvorefter der efterfølgende kan tildeles kommunalt driftstilskud og eventuelt et administrationsbidrag pr. barn, der bliver optaget i institutionen.  Baggrund:  Lovforslaget var en uændret genfremsættelse af lovforslag nr. L 85 fra folketingsåret 2004-05 (1. samling), som igen var en delvis genfremsættelse af L 207 fra folketingsåret 2003-04, jf. omtalen af dette under folketingsåret 2003-04. L 207 blev trukket tilbage, delt og genfremsat som to selvstændige lovforslag, hvoraf L 85 var det ene.  Lovforslaget var en udmøntning af det supplerende regeringsgrundlag »Vækst, Velfærd og Fornyelse II« fra 2003, hvor regeringen fremlagde forslag til udbygning og styrkelse af muligheden for frit valg.
Beslutningsforslaget var fremsat af Det Radikale Venstre. Formålet med beslutningsforslaget var at anmode Dansk Institut for Internationale Studier (DIIS) om at udarbejde en udredning vedrørende udviklingen i EU siden 2000, for så vidt angår de danske forbehold inden for forsvarsområdet og retlige og indre anliggender. Europaudvalget afgav beretning over beslutningsforslaget den 23. maj 2007.
Forslaget pålagde regeringen at indføre en miljømærkning af friskfanget fisk, som garanterede forbrugeren, at fisken var fanget og behandlet bæredygtigt. Samtidig pålagdes regeringen at indføre en støtteordning, der gjorde miljømærkningen attraktiv for kystfiskere, og regeringen pålagdes tillige at sikre en administration af miljømærkningen, som forbrugerne kunne have tillid til.
Lovforslaget bestod af ændringer i momsloven og visse afgiftslove. Lovforslaget indeholdt en bestemmelse, der gav fortsat tilladelse til momsfrit salg af fly m.v. til statslige institutioner, herunder forsvaret. Lovforslaget indeholdt desuden en overgangsordning på 2 år for salg til flyskolerne og en overgangsordning, der bevirkede, at gældende regler (momsfritagelse) kunne bruges for kontrakter om salg af fly og/eller fast udstyr til fly indgået før den 1. januar 2008, uanset om selve leveringen først fandt sted i løbet af 2008. Derudover indeholdt lovforslaget en række yderligere ændringer i momsloven og visse afgiftslove. Ved 2. behandling blev lovforslag nr. L 32 delt i to lovforslag (L 32 A og L 32 B). For yderligere oplysninger herom se omtalen af L 32 A og L 32 B.
Loven ændrer momsloven og visse afgiftslove. Loven indeholder en bestemmelse, der giver fortsat tilladelse til momsfrit salg af fly m.v. til statslige institutioner, herunder forsvaret. Loven indeholder desuden en overgangsordning for salg til flyskolerne og en overgangsordning, der bevirker, at gældende regler (momsfritagelse) kan bruges for kontrakter om salg af fly og/eller fast udstyr til fly indgået før den 1. januar 2008, blot selve leveringen finder sted inden den 1. juli 2010. Derudover indeholder loven en række yderligere ændringer i momsloven og visse afgiftslove.
Med loven indføres en regel i momsloven om, at er salgsprisen under indkøbs- eller fremstillingsprisen, når en vare eller ydelse sælges til en interesseforbunden part, er afgiftsgrundlaget - det vil sige det beløb, momsen beregnes af - leverancens normalværdi. Normalværdien er den almindelige salgspris på det fri marked, og hvis en sådan ikke findes, er normalværdien lig med indkøbs- eller fremstillingsprisen, dvs. uden avance.
Loven indebærer en modernisering af pantsætningsreglerne. Med de nye pantsætningsregler vil der kunne ske en samlet pantsætning af de til enhver tid værende aktiver inden for væsentlige aktivgrupper, f.eks. kundetilgodehavender, varelagre, fabriksnye biler, driftsinventar og driftsmateriel og goodwill.  Baggrund:  Lovforslaget byggede på betænkning nr. 1459/2005 afgivet af Justitsministeriets udvalg om virksomhedspant.
Loven indebærer, at amternes ansvar for grundvandsbeskyttelse, beskyttelse af vandindvinding samt spildevandsudledning som udgangspunkt overføres til kommunerne. Dette gælder bl.a. for amternes beføjelser med hensyn til godkendelse og tilsyn med særligt forurenende virksomheder. Dog flyttes helt særlige myndighedsopgaver, herunder reguleringen af visse særligt forurenende virksomheder og kommunale spildevandsanlæg og affaldsanlæg, til staten. Endelig gennemfører loven en ændring af klagereglerne på området.   Baggrund:  Ifølge bemærkningerne til lovforslaget var det overordnede formål med forslaget at gennemføre en forenklet arbejdsdeling på miljøbeskyttelsesområdet. Vedrørende klageadgang tilkendegav miljøministeren i betænkningen, at ministeren agtede at anvende sin bemyndigelse til at indføre en adgang til klage over kommunale afgørelser vedrørende kommunale virksomheder. Lovforslaget var en del af den lovgivningsmæssige gennemførelse af kommunalreformen på miljøområdet, og der henvises til omtalen under L 86.
Loven bygger på en overenskomst mellem Færøernes landsstyre og den danske regering som ligeværdige parter. Færøerne kan hermed overtage alle sagsområder fra den danske stat, med undtagelse af Statsforfatningen, statsborgerskab, Højesteret, udenrigs-, sikkerheds- og forsvarspolitik og penge- og valutapolitik.   Baggrund:  Baggrunden for lovforslaget var et ønske tilkendegivet af det færøske landsstyre om at overtage yderligere sager og sagsområder med det dertil hørende økonomiske ansvar fra den danske stat.
Loven fjerner muligheden for at udnytte reglerne om blandede biler i virksomhedsordningen og spekulationsmuligheden for afskrivninger i forbindelse med uopsigelige lejekontrakter. Loven ophæver desuden reglerne om afskrivning under erhvervszoneordningen.  Baggrund: Det fremgik af bemærkningerne til forslaget, at Skatteministeriet på nogle områder havde identificeret en række utilsigtede virkninger af de gældende regler for beskatningen af erhvervsvirksomheder. Forslaget havde til formål at ændre reglerne, så disse utilsigtede virkninger blev undgået.
Loven udmønter første trin i bestræbelserne på at skabe et enstrenget inddrivelsessystem, som sikrer en ensartet og retssikker inddrivelse. Den samlede og overordnede målsætning for inddrivelsesområdet er: - Etablering og fælles praksis for udøvelse af restanceinddrivelsen og dermed styrkelse af borgerens retssikkerhed. - Betydelig reduktion af det hidtidige dobbeltarbejde ved en koordineret entydig restanceindsats. - Ledelsesmæssig fokus på opgaven, således at de mest effektive inddrivelsesmmidler konsekevnt anvendes. - Forbedret styring og prioritering af restanceinddrivelsen mod de områder, hvor der er størst sandsynlighed for betalingsevne. - Betragtelige administrative forbedringer. 
Loven indeholder en række konsekvensændringer som følge af lovforslag nr. L 112 (2. samling).   Baggrund:  Lovforslaget var en del af regeringens kommunalreform. Forslaget udmøntede sammen med lovforslag nr. L 110 (2. samling), L 111 (2. samling), L 112 (2. samling) og L 149 (2. samling) de dele af regeringens aftale fra juni 2004 med Dansk Folkeparti om en strukturreform og den efterfølgende aftalte udmøntningsplan fra september 2004, som vedrørte skatteområdet.   Der henvises til omtalen under L 112.
Loven ophæver den eneret, som Københavns og Frederiksberg Kommuner havde på at udføre matrikulære arbejder inden for deres geografiske område. Privat praktiserende landinspektører kan fremover udføre disse arbejder i fri konkurrence som i landets øvrige kommuner.   Matrikelmyndigheden fra de to kommuner flyttes til Kort- og Matrikelstyrelsen, som herefter bliver matrikelmyndighed for hele landet.   Det skal fremover registreres i matriklen, hvis en ejendom afgiver areal til søterritoriet, ved at dele af ejendommen graves bort. Det hænger sammen med, at det registrerede areal bliver anvendt ved beregningen af bebyggelsesprocenten.
Lovforslaget skulle ses i sammenhæng med lovforslag nr. L 94.  Lovforslag nr. L 94 indebar, at der etableredes særlige kompetenceudvidende forløb for kommende dimittender fra kandidatuddannelser i forlængelse af den igangværende uddannelse. Forløbet skal forbedre og udbrede den enkelte dimittends kompetencer i forhold til de aktuelle jobmuligheder og begrænse risikoen for, at kommende dimittender bliver ledige. Forløbene berettiger ikke til SU.  Loven indebærer, at der etableres en ny forsørgelsesydelse for nyuddannede, der deltager i særlige kompetenceudvidende forløb. Støtten kan højst gives i 6 måneder og er uafhængig af tidligere SU.
Formålet med loven er at tilskynde de største danske virksomheder, børsnoterede selskaber og statslige aktieselskaber til at forholde sig aktivt til deres samfundsansvar. Ved samfundsansvar forstås, at virksomheder frivilligt integrerer hensyn til bl.a. menneskerettigheder, sociale forhold, miljø- og klimamæssige forhold samt bekæmpelse af korruption i deres forretningsstrategi. Loven er et led i regeringens handlingsplan for virksomheders samfundsansvar og skal understøtte, at samfundsansvar bliver en international konkurrencefordel for dansk erhvervsliv, og at danske virksomheder og Danmark internationalt forbindes med ansvarlig vækst. Ved udformningen af lovforslaget havde der været lagt vægt på at begrænse de administrative byrder. Der er tilstræbt størst mulig fleksibilitet for virksomhederne med hensyn til offentliggørelsesmåde. Oplysningskravet omfatter store virksomheder i regnskabsklasse C og børsnoterede selskaber og statslige aktieselskaber i regnskabsklasse D, i alt ca. 1.100 virksomheder. Samme oplysningskrav indføres for institutionelle investorer, investeringsforeninger og finansielle virksomheder gennem bekendtgørelsesændringer.
Loven indebærer, at Indskydergarantifondens afviklingsafdeling får mulighed for at stille tabskaution i forbindelse med håndtering af nødlidende pengeinstitutter efter den udvidede medgiftsordning model II, som denne er beskrevet i aktstykke nr. 181 af 7. september 2011. Det følger af aktstykket, at det var en forudsætning for Finansiel Stabilitet A/S’ anvendelse af ordningen, at der forelå en tabskaution for det datterselskab, der oprettedes i forbindelse med overtagelsen af et nødlidende pengeinstitut, som dækkede tab, der måtte opstå ved afvikling. I forbindelse med Max Bank A/S’ overdragelse stillede Det Private Beredskab en garanti over for Finansiel Stabilitet A/S. Den bortfaldt med denne lovs ikrafttrædelse. Det var en forudsætning for medgiftsordningens anvendelse, at der blev stillet en tabskaution over for Finansiel Stabilitet A/S’ datterselskab til afvikling af Max Bank, hvorfor loven skulle være trådt i kraft inden årets udgang. Lovforslaget sendes i høring parallelt med fremsættelsen.
Med beslutningsforslaget foresloges, at Folketinget pålagde regeringen at fremlægge et lovforslag, der gav mulighed for, at et mindretal på 2/5 af Folketingets medlemmer kunne kræve igangsættelse af en uafhængig kommissionsundersøgelse. Forslaget blev behandlet sammen med L 3.
Med beslutningsforslaget foresloges, at Folketinget pålagde regeringen og Folketingets Præsidium at ændre reglerne for folketingsmedlemmers og ministres pension, således at pensionsalderen fulgte den til enhver tid gældende folkepensionsalder for resten af befolkningen. De nye regler skulle gælde for alle nuværende og fremtidige folketingsmedlemmer og ministre. Ved beslutningsforslaget foresloges endvidere, at Folketinget pålagde regeringen at fjerne pensionerne til ministres børn.
Lovforslaget er en uændret genfremsættelse af lovforslag nr. L 216, forslag til lov om ændring af lov om undersøgelseskommissioner (Mindretalsbeskyttelse ved nedsættelse af undersøgelseskommissioner og ophævelse af revisionsbestemmelsen), folketingsåret 2005-06, der blev fremsat af de nuværende regeringspartier (Socialdemokratiet, Radikale Venstre og Socialistisk Folkeparti) og Enhedslisten. Loven indebærer, at to femtedele af folketingsmedlemmerne kan nedsætte en undersøgelseskommission. Forslaget blev behandlet sammen med B 1.
Formålet med loven er at ændre lov om revisionen af statens regnskaber m.m. (rigsrevisorloven) på enkelte punkter. Med loven gennemføres bl.a. en ændring af ansættelsesvilkårene for kommende rigsrevisorer, således at rigsrevisor fremover vil blive ansat for en tidsbegrænset periode i stedet for som i dag at være ansat i en varig stilling. Der indføres også en lettere og mindre tung administrativ procedure for udpegning af sætterigsrevisor, således at det forhold, at rigsrevisor måtte være inhabil, ikke betyder en unødig forsinkelse af behandlingen af den konkrete sag. Herudover indeholder lovforslaget en række mindre ændringer af den gældende lov.
Loven indfører de regler, som er nødvendige for, at Danmark kan opfylde Rådets rammeafgørelse om gensidig anerkendelse af afgørelser om tilsynsforanstaltninger som et alternativ til varetægtsfængsling.  Loven fastsætter en forpligtelse for danske myndigheder til at fuldbyrde foranstaltninger som alternativ til varetægtsfængsling, der er fastsat i en strafferetlig afgørelse fra en anden EU-medlemsstat. Det gælder, hvis den person, som afgørelsen vedrører, har lovligt og sædvanligt ophold her i landet og – efter at være blevet underrettet om de pågældende foranstaltninger – indvilger i at vende tilbage hertil.   Loven træder i kraft den 1. december 2012.
FN’s konvention om aftaler om internationale køb (herefter benævnt CISG) har været gældende i Danmark siden den 1. marts 1990. Det gælder dog ikke konventionens del II, som indeholder regler om aftalens indgåelse, og som Danmark – i lighed med Finland, Norge og Sverige – ved ratifikationen tog forbehold om ikke at ville være bundet af.  Justitsministeriet sendte i april 2009 rapporten »Avtalsslutande vid internationella köp av varor« (TemaNord 2009:507) i høring, og på baggrund af de danske høringssvar samt høringssvarene fra øvrige nordiske lande er der bred tilslutning til, at de nordiske lande ophæver deres respektive forbehold over for CISG del II.  Med loven vedtages det, at del II i CISG gennemføres i dansk ret, således at Danmark ophæver sit forbehold over for denne del af konventionen. CISG vil dermed i sin helhed være gennemført i dansk ret. Ophævelsen af det danske forbehold over for konventionens del II indebærer, at det for erhvervsdrivende, der har deres forretningssted her i landet, og som indgår aftaler f.eks. om import eller eksport af varer med erhvervsdrivende, der har forretningssted i udlandet, bliver mere forudsigeligt, hvilke regler der vil gælde med hensyn til spørgsmålet om aftalens indgåelse.  Med loven vedtages det desuden, at justitsministeren fastsætter tidspunktet for lovens ikrafttræden. For aftaler, der er indgået før lovens ikrafttræden, finder de hidtil gældende regler anvendelse. Det samme gælder for aftaler, hvor forslaget om at indgå aftalen er stillet før lovens ikrafttræden.
Den hidtil gældende forældelsesfrist i pædofilisager medførte, at sagerne forældedes, når offeret fyldte 28 år. I sager om søskendeincest forældedes sagen, når offeret fyldte 23 år. Dansk Folkeparti fandt, at disse forældelsesfrister hverken var rimelige eller hensigtsmæssige. Dette var ikke mindst på grund af, at børn, der havde været udsat for seksuelle overgreb fra voksne, ofte fortrængte disse voldsomme og uhyggelige oplevelser for så at få minderne tilbage på et senere tidspunkt i livet, hvor muligheden for at få de skyldige dømt ikke var til stede med de gældende regler.   Derfor foreslog Dansk Folkeparti, at forældelsesfristen i sager om pædofili helt skulle afskaffes, så personer, der én gang havde begået seksuelle overgreb mod børn, aldrig kunne vide sig sikre på at være sluppet godt fra deres forbrydelse. Desuden skulle forældelsesfristen i incestsager bortfalde.
Ifølge beslutningsforslaget skulle regeringen søge at opløse de rocker- og indvandrerbander, der havde deltaget i den verserende bandekrig, ved dom på grundlag af et foreløbigt forbud, der meddeltes af justitsministeren eller af en anden myndighed, der var bemyndiget hertil af justitsministeren, jf. grundlovens § 78, stk. 3, 2. pkt.  Forslagsstillerne henholdt sig bl.a. til, at Københavns Byret den 19. september 2011 afgjorde, at Hells Angels havde været i krig med en række indvandrerbander i København. 15 HA-støtter blev kendt skyldige i kølleoverfald, opbevaring af våben og sprængstof samt 6 drabsforsøg. På baggrund af dommens ordlyd havde professorer i hhv. forfatningsret og strafferet vurderet, at dommen umiddelbart syntes at tilsige, at der var grundlag for at opløse de implicerede rocker- og indvandrerbander ved dom.
Ved beslutningsforslaget foresloges, at Folketinget pålagde finansministeren at fremsætte forslag om, at eftervederlaget for ministre blev begrænset til højest 2 år, og at eftervederlaget aldrig kunne udbetales i mere end halvdelen af den periode, en person havde været minister.
Med beslutningsforslaget foresloges, at Folketingets Præsidium pålagdes at fremsætte forslag om, at lønindkomst m.m. i år et blev modregnet i eftervederlaget til medlemmer af Folketinget efter samme regler, som var gældende i år to.
Folketinget pålagde regeringen at fremsætte lovforslag om en kompensationsordning for den manglende gennemførelse af boligpakken. Kompensationsordningen gik ud på midlertidigt at fritage personer, der handlede bolig i perioden fra den 20. august til og med den 3. oktober 2011, hvor det blev klart, at regeringen ikke ville gennemføre boligpakken, for tinglysningsafgift, ejendomsværdiskat og grundskyld. Forslagsstillerne henviste til, at V, KF, S og SF alle i valgkampen havde tilkendegivet, at de efter valget ville gennemføre forslagene til at sætte gang i boligmarkedet, og at der derfor kunne være borgere, som i perioden den 20. august til den 3. oktober 2011 disponerede i tiltro til boligpakkens gennemførelse.
Loven forenkler de gældende annonceringskrav på plan- og miljøområdet. Med loven bliver det således frit for stat, regioner og kommuner selv at vælge den mest hensigtsmæssige form for annoncering, herunder at annoncering udelukkende kan ske digitalt på den pågældende myndigheds hjemmeside. Baggrunden er, at det nuværende annonceringskrav i lokale aviser og dagblade ses som unødigt ressourcekrævende for kommunerne. Loven bygger på den tidligere regerings drøftelser med KL om afbureaukratisering.   Endvidere gør loven det muligt for myndigheden at stille krav om digital kommunikation i forbindelse med f.eks. indberetninger af vildtudbytte, betaling af jagttegn m.v. Desuden afskæres klageadgangen over tilladelser til påbegyndelse af bygge- og anlægsarbejder, inden en miljøgodkendelse er meddelt.
Loven har til formål at sikre gennemførelsen af EU’s havnestatsdirektiv i dansk ret.  Med loven bliver det muligt at udstede anløbsforbud til danske havne begrundet i overtrædelser af regler om luftforurening, ligesom det giver adgang til at tilbageholde skibe, der ikke overholder havmiljøloven. Endvidere indarbejdes en fortrolighedsbestemmelse i havmiljøloven, så besætningsmedlemmer får mulighed for under fortrolighed at videregive miljøoplysninger til f.eks. tilsynsmyndigheden ved en havnestatskontrol. Loven overfører desuden bemyndigelsen til at udstede anløbsforbud fra forsvarsministeren til miljøministeren.
Loven indebærer en forhøjelse af den betalingssats, der opkræves hos producenter og importører af bærbare batterier og akkumulatorer pr. markedsført kilogram, til betaling af kommunernes indsamling heraf. Betalingssatsen hæves således fra 2,70 kr. til 6 kr. pr. markedsførte kilogram batterier og akkumulatorer. Baggrunden for ændringen er, at den hidtidige ordning giver underskud for kommunerne, hvorfor lovændringen skal sikre, at indtægter og omkostninger igen kommer i balance, som foreskrevet af batteridirektivet.  Den anden del af loven indebærer, at deponeringsanlæg for havbundsmateriale undtages fra kravet om, at anlæg til deponering af affald skal være ejet af en offentlig myndighed. Havne kan således også benytte privatejede anlæg til deponering af det havbundsmateriale, som opgraves for at vedligeholde havnens bassiner og sejlrender, og undgår på den måde at være afhængig af at kunne deponere det pågældende materiale på andre havnes anlæg.
Formålet med loven er at bringe de danske regler for betalingskort i overensstemmelse med EU-retten. I sommeren 2011 blev der udstedt en bekendtgørelse om gebyrer ved brug af internationale betalingsinstrumenter (fx Mastercard og Visa), hvori der blev fastsat ensartede gebyrregler og regler for overvæltning af gebyrer for brug af såvel dansk som udenlandsk udstedte internationale betalingsinstrumenter. Herefter kan der overvæltes gebyrer på forbrugerne for brug af kreditkort, men ikke for brug af debetkort (fx Dankortet). Modellen kaldes splitmodellen. De ændrede regler trådte i kraft den 1. oktober 2011. Detailhandlens egne kort (f.eks. benzinkort og centerkort) reguleres i lov om betalingstjenester og elektroniske penge, og der skal derfor ske en lovændring for at bringe de danske regler i overensstemmelse med EU-retten.
Formålet med loven er at styrke indsatsen for at beskytte personer mod at blive udsat for fredskrænkelse, forfølgelse og chikane, herunder såkaldt stalking.   Loven indeholder bl.a. følgende elementer: - Der indføres en objektivering af tilholdets indhold, så tilhold som udgangspunkt indebærer forbud mod enhver kontakt og ikke – som i dag – alene kontakt, der kan anses for en fredskrænkelse.  - Der indføres en ny regel om, at en person, der har været udsat for grov personfarlig kriminalitet, uden videre skal kunne opnå tilhold mod gerningsmanden, så det sikres, at den forurettede eller dennes nærmeste ikke skal tåle kontakt m.v. med gerningsmanden. - Det indføres, at stalking, dvs. systematisk og vedvarende forfølgelse eller chikane, skal være en skærpende omstændighed ved fastsættelse af straf for overtrædelse af tilhold, opholdsforbud og bortvisning.  - Det indføres, at brugen af opholdsforbud ikke længere vil være begrænset til tilfælde, hvor krænkeren tillige bortvises fra hjemmet. Ved opholdsforbud får offeret en eller flere »sikkerhedszoner«. Betingelserne vil efter loven være opfyldt, hvis gentagne fredskrænkelser antager karakter af stalking, men de vil i visse tilfælde også kunne være opfyldt på et tidligere tidspunkt. - Der indføres en regel om, at tilhold og opholdsforbud kan udstrækkes til at omfatte et medlem af forurettedes husstand.  Loven foreslås at træde i kraft den 1. marts 2012. Loven inkluderer desuden, at Lov nr. 449 af 9. juni 2004 om bortvisning og beføjelse til at meddele tilhold m.v. ophæves.
Formålet med loven er at sikre, at Patent- og Varemærkestyrelsens nuværende gebyrstruktur kan videreføres uændret. Gebyrerne for Patent- og Varemærkestyrelsens sagsbehandling vedrørende ansøgninger om patenter, varemærker m.v. og udstedte rettigheder bliver med loven fastsat direkte i de love, som styrelsen administrerer. Med loven opretholdes Patent- og Varemærkestyrelsens gældende gebyrstruktur og gennemfører samtidig andre mindre korrektioner af enkelte uhensigtsmæssigheder i lovene, herunder en lempelse af sprogkrav til patentansøgninger.
Lovforslaget er det ene af de halvårlige lovforslag om de personer, der får meddelt indfødsret (statsborgerskab) i Danmark.
»Sund Vækst« skulle fremme videreudvikling af ideerne bag VK-regeringens oprindelige »Sund Vækst«-initiativ. Offentlig-private initiativer til at udvikle den danske sundhedssektor blev set som væsentlige eksportpotentialer, bl.a. med eksportvækst til BRIK-landene.
Beslutningsforslaget var en genfremsættelse af beslutningsforslag B 140 fra folketingsåret 2010-11, 1. samling. Formålet med forslaget var at afskaffe det gældende ejendomsvurderingssystem med det formål at tilvejebringe et enklere grundlag for beskatning af fast ejendom. Konkret blev det foreslået, at de almindelige vurderinger af fast ejendom skulle ophøre, og at der i stedet skulle etableres en ny model for vurdering af nyopførte ejerboliger og erhvervsejendomme.
Loven forlænger forældelsesfristen for visse krav om tilbagebetaling af grundskyld. Loven ligger i forlængelse af 2010/2011 L 65-lovforslaget og dets vedtagelser, som havde baggrund i ulovlig administration af en utilsigtet forudgående lovudformning.
Da forslaget til finanslov for 2012 ikke forventes færdigbehandlet inden finansårets begyndelse, skal der efter grundlovens § 45, stk. 2, fremsættes forslag til en midlertidig bevillingslov for det kommende finansår. Formålet med loven er at skabe det fornødne grundlag for, hvad der i tidligere sprogbrug blev betegnet statshusholdningens uforstyrrede førelse. Det forudsættes i overensstemmelse med eksisterende bevillingspraksis, at indtægter kan modtages og udgifter afholdes med udgangspunkt i bevillingsniveauet i 2011. 
Formålet med loven er at følge op på aftale- og overenskomstforhandlingerne i 2011 mellem finansministeren og Centralorganisationernes Fællesudvalg, hvor finansministeren gav tilsagn om at ville fremsætte lovforslag om ændringer af tjenestemandspensionsloven. Loven indebærer, at aldersgrænsen på 25 år for optjening af pensionsalder og kravet om 3 års pensionsalder for ret til opsat pension ophæves for tjenestemænd, der ansættes den 1. januar 2012 eller senere. Herudover indebærer lovforslaget, at finansministeren kan bestemme, at pensionsalderen forhøjes med indtil 10 år for militære tjenestemænd, der fratræder ved pligtig afgangsalder, samt at pensionsalderen fremregnes til det 70. år for tjenestemænd i politikorpset, der er ansat inden den 1. januar 2012, og uniformerede tjenestemænd i kriminalforsorgen, der er ansat inden den 1. januar 2019, uanset at de ikke har en pligtig afgangsalder. Endelig foreslås en ændring af bestemmelsen om førtidspensionsfradrag for visse tjenestemænd i politikorpset.
Efter sammenlægning af Ingeniørhøjskolen i Århus og Aarhus Universitet giver denne lovændring mulighed for, at Aarhus Universitet fremover kan udbyde Ingeniørhøjskolen i Århus' ingeniøruddannelser, såvel professionsbachelor-  som diplomuddannelser.
Formålet med loven er at ajourføre lov om valg til menighedsråd ud fra de erfaringer, som er høstet siden sidste menighedsrådsvalg i 2008. Lovforslaget består af få ændringer, der finjusterer valgprocessen: udvidelse af antallet af kandidater, ændring af frist for indlevering af en særlig stedfortræderliste og klagefrist for valgklage til ministeren.
Uddannelsesministeriet har fået tilført en lang række uddannelser, såvel professionsbacheloruddannelser som kandidatuddannelser, fra Kulturministeriet, det tidligere Undervisningsministerium og det tidligere Erhvervsministerium. Med loven sker den formelle overførsel af disse uddannelseslovområder til Ministeriet for Forskning, Innovation og Videregående Uddannelser.
Loven indebærer, at forhøjelsen af folkepensionsalderen rykkes frem med 5 år, således at folkepensionsalderen forhøjes med ½ år ad gangen i årene 2019-22.  Der indføres endvidere en seniorførtidspension, således at personer, der er nedslidte efter et langt arbejdsliv, kan sikres en enkel og hurtig adgang til førtidspension, når de har mindre end 5 år til folkepensionsalderen. Der er ikke tale om en ny førtidspensionsordning, men om en ny ansøgningsmulighed.  Endelig forhøjes bundfradraget ved opgørelsen af indtægtsgrundlaget for beregning af pensionstillæg og den personlige tillægsprocent og beskæftigelseskravet for opsat pension nedsættes for at øge udbuddet af arbejdskraft.   Loven træder i kraft den 1. januar 2012. Lovforslaget skulle ses i sammenhæng med lovforslagene om tilbagetrækningsreformen, der blev fremsat samtidig af beskæftigelsesministeren.  Loven er en del af udmøntningen af aftalen om senere tilbagetrækning fra den 13. maj 2011 mellem Venstre, Det Konservative Folkeparti, Dansk Folkeparti og Radikale Venstre.
Loven skal ses i sammenhæng med aftalen om senere tilbagetrækning, som blev indgået den 13. maj 2011 mellem Venstre, Det Konservative Folkeparti, Dansk Folkeparti og Radikale Venstre.  I loven fastholdes udfasningen af delpensionsordningen for personer, der er født den 1. januar 1959 eller senere, men delpensionsalderen forhøjes gradvis for personer, der er født den 1. januar 1954 eller senere. Delpensionsperioden forkortes gradvis fra 5 år til 4 år for personer, der er født den 1. januar 1956 eller senere. Nedsættelse af delpensionen for pensionsopsparinger ændres for personer, der er født i perioden fra den 1. juli 1956 til og med den 31. december 1958.  Lovforslaget skulle ses i sammenhæng med de samtidig fremsatte forslag til lov om ændring af lov om arbejdsløshedsforsikring m.v. og flere andre love (Lovforslag nr. L 19), forslag til lov om ændring af lov om fleksydelse (Lovforslag nr. L 21) og forslag til lov om ændring af lov om social pension (Lovforslag nr. L 22).
Loven er et led i udmøntningen af aftalen om senere tilbagetrækning, som er indgået den 13. maj 2011 af Venstre, Det Konservative Folkeparti, Dansk Folkeparti og Radikale Venstre. Med loven fremrykkes forhøjelsen af fleksydelsesalderen med 5 år i forhold til Velfærdsaftalen fra 2006, fleksydelsesperioden afkortes fra 5 til 3 år, fleksydelsessatsen forhøjes fra 91 pct. til 100 pct. af dagpengesatsen, og der vil ske en øget nedsættelse af fleksydelsen på grund af pensioner. I aftalen af 13. maj 2011 blev det aftalt, at det på grund af de væsentlige ændringer af fleksydelsesordningen skal være muligt at melde sig ud af fleksydelsesordningen på mere gunstige vilkår for tilbagebetalingen af bidrag, end det er tilfældet i dag. I loven er der derfor givet mulighed for, at personer under 60 år kan få deres fleksydelsesbidrag udbetalt kontant og skattefrit, hvis de melder sig ud af fleksydelsesordningen i perioden den 2. april 2012 til og med den 1. oktober 2012. Loven vil være fuldt indfaset for personer født efter den 30. juni 1959. For personer født i perioden den 1. januar 1954 til den 1. juli 1959 vil gælde nogle overgangsbestemmelser, mens personer født før den 1. januar 1954 ikke bliver berørt af lovforslaget. Alle vil dog kunne få deres efterlønsbidrag udbetalt kontant og skattefrit i 2012, hvis de melder sig ud af ordningen, inden de fylder 60 år.  Lovforslaget skulle ses i sammenhæng med de samtidig fremsatte forslag til lov om ændring af lov om arbejdsløshedsforsikring m.v. og flere andre love (Lovforslag nr. L 19), forslag til lov om ændring af lov om social pension (Lovforslag nr. L 22) og forslag til lov om ændring af lov om delpension (Lovforslag nr. L 20).
Formålet med beslutningsforslaget var at nedsætte et udvalg om den danske jernbanes udvikling. Udvalget skulle analysere og komme med anbefalinger om banetrafikken. Udvalgets medlemmer skulle udpeges af transportministeren og skulle bestå af repræsentanter for de politiske partier og relevante aktører i jernbanesektoren. Udvalget skulle i sit arbejde bl.a. fokusere på organiseringen på jernbaneområdet, jernbanens mulighed for at vinde markedsandele og mulighederne for udbud af togdrift m.v.
Lovforslaget udmøntede de dele af »Aftale om en forstærket indsats for flere praktikpladser i 2012«, som krævede lovændring. Aftalen blev indgået 15. november 2011 mellem regeringen (Socialdemokraterne, Radikale Venstre og Socialistisk Folkeparti), Venstre, Dansk Folkeparti, Enhedslisten og Det Konservative Folkeparti.  Loven viderefører de gældende præmie-, løntilskuds- og bonusordninger for arbejdsgivere, der indgår uddannelsesaftaler med erhvervsuddannelseselever og praktikaftaler med erhvervsgrunduddannelseselever. Loven forhøjer derudover midlertidigt arbejdsgiverbidraget til Arbejdsgivernes Elevrefusion med 389 kr. årligt pr. fuldtidsbeskæftiget i 2012-2014. Loven viderefører endvidere nogle midlertidige ordninger vedrørende adgangen til skolepraktik m.m.
Loven udmønter aftalen om fremrykning af Landsbyggefondens investeringsramme til renovering indgået den 12. november 2011 mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Det Konservative Folkeparti og Liberal Alliance.   Loven har til formål at sætte gang i væksten og sikre, at nedslidte og udsatte boligområder hurtigere kan få et tiltrængt løft. Med loven fremrykkes Landsbyggefondens investeringsramme til renovering på 2.500 mio. kr. i 2012 og 2013 til 2011. Herudover foreslås det at fremrykke yderligere 3.000 mio. kr. i alt fra årene 2013-2016. Investeringsrammen vil herefter samlet andrage 10.640 mio. kr. i 2011 og 2.640 mio. kr. i 2012, mens den i perioden 2013-2016 vil være på 1.890 mio. kr. årligt.
Loven indfører beskatning af en standardiseret sats for formueforvaltningsomkostninger ved  en generel forhøjelse af satsen for pensionsafkastskatten fra 15 pct. til 15,3 pct. Denne del af loven blev indsat ved et ændringsforslag stillet af skatteministeren under lovforslagets behandling som erstatning for det element i det fremsatte lovforslag, som gik ud på at afskaffe fradragsretten for formueforvaltningsomkostninger ved opgørelsen af beskatningsgrundlaget for pensionsafkastskatten.  Loven nedsætter endvidere loftet for fradragsberettigede indbetalinger til ratepension og ophørende alderspension fra årligt 100.000 kr. til 50.000 kr. I det fremsatte lovforslag var loftet foreslået nedsat til 55.000 kr., men under lovforslagets behandling blev beløbet ændret til 50.000 kr.  Lovforslaget var en del af aftalen om finansloven for 2012 mellem regeringen (Socialdemokratiet, Radikale Venstre og Socialistisk Folkeparti) og Enhedslisten. 
Loven indebærer, at selskaber og selvstændige erhvervsdrivende, der anvender virksomhedsordningen, får mulighed for at få udbetalt skattekreditter, dvs. skatteværdien af underskud, der stammer fra forsknings- og udviklingsaktiviteter. Formålet med loven er at fremme især små virksomheders forskning og udvikling og dermed skabe mere vækst, idet virksomhedernes likviditet styrkes i den fase, hvor forsknings- og udviklingsaktiviteter endnu ikke har resulteret i indtægter for virksomhederne.  Loven er et led i udmøntningen af regeringens og Enhedslistens aftale om finansloven for 2012. 
Loven er en del af regeringens aftale med Enhedslisten om finansloven for 2012. Loven indebærer, at grænsen for finansielle aktiver i forbindelse med succession ved overdragelse af aktier (pengetankreglen) nedsættes fra 75 til 25 pct. Formålet er at få passive kapitalanbringelser kanaliseret over i erhvervsmæssige investeringer, som kan bidrage til vækst, arbejdspladser og velfærd. Derudover indebærer loven en stramning af rentefradragsbegrænsningsreglerne.
Loven medfører følgende:  a) Den gældende multimediebeskatning afskaffes. Fremover bliver en computer, som anvendes arbejdsmæssigt, og internet med adgang til arbejdsgiverens netværk skattefri. Fri telefon beskattes med 2.500 kr. årligt pr. person, dog nedsat med 25 pct. til 1.875 kr. for ægtefæller, hvor begge har fri telefon. b) Skattebegunstigelsen af medarbejderaktieordninger ophæves. Den nuværende mulighed for at udskyde lønbeskatningen af købe- og tegningsretter til det tidspunkt, hvor retten udnyttes eller afstås – ud fra værdien på dette tidspunkt – opretholdes. c) Skattefritagelsen for arbejdsgiverbetalte sundhedsforsikringer og sundhedsbehandlinger m.v. ophæves. Skattefriheden for arbejdsgiverbetalt behandling og fradragsretten for selvstændige erhvervsdrivendes udgifter til egne og ægtefællers behandling af misbrug af medicin, alkohol eller andre rusmidler eller rygeafvænning fastholdes. d) Aflønning i aktier og købe- og tegningsretter til aktier m.v. bliver omfattet af lønsumsafgift. e) Boligjobordningen opretholdes i 2012, men justeres, således at arbejdsløn vedrørende husstandsvindmøller omfattes af ordningen, mens arbejdsløn vedrørende oliefyr og udgifter til au pair-ansatte undtages.  f) Loftet på 35.136 kr. (2012) over den maksimale børne- og ungeydelse, der årligt kan udbetales til en familie, afskaffes.  g) I 2013 indføres en supplerende grøn check på 280 kr. årligt til voksne personer med indkomst på indtil 212.000 kr.   Forslaget er en del af aftalen om finansloven for 2012 mellem regeringen (Socialdemokratiet, Radikale Venstre og Socialistisk Folkeparti) og Enhedslisten.
Loven forhøjer afgiften på NOx fra ca. 5 kr. til 25 kr. pr. kg NOx fra den 1. juli 2012. Ud over selve afgiftsforhøjelsen indebærer loven bl.a., at der er flere NOx-udledende energianlæg i Nordsøen, som vil blive pålagt afgiften. Loven træder i kraft den 1. juli 2012 bortset fra enkelte dele, hvor skatteministeren fastsætter ikrafttrædelsen. Forslaget er en del af aftalen om finansloven for 2012 mellem regeringen og Enhedslisten.
Lovforslaget er en del af regeringens aftale med Enhedslisten om finansloven for 2012. Loven indebærer, at afgifterne på cigaretter, tobaksvarer samt øl og vin forhøjes. Desuden forhøjes afgifterne på usunde fødevarer som chokolade, slik, konsumis og sodavand. Formålet med loven er at forebygge og forhindre, at sygdomme opstår, og derigennem forbedre folkesundheden samt at bidrage til finansieringen af regeringens initiativer med hensyn til forbedringer af velfærden.
Lovforslaget er en del af regeringens aftale med Enhedslisten om finansloven for 2012. Lovforslaget indebærer, at der indføres en kompenserende indeksering af satserne i brændstofforbrugsafgiftsloven, forbrugsafgiftsloven, vandafgiftsloven og vægtafgiftsloven med henholdsvis 4,6 pct. i 2012 og 4,35 pct. i 2013. Desuden forenkles reglerne for betaling af afgift af elektriske glødelamper, således at der fastsættes én afgiftssats uanset længden af glødelampen. Endelig foreslås en omlægning af drikkevandsafgiften i vandforsyningsloven til et bidrag i lov om afgift af ledningsført vand.
Loven ophæver den gældende ordning, ifølge hvilken der blev ydet offentligt tilskud til nedbringelse af udgifter til vikarbistand i landbruget i tilfælde af sygdom, efteruddannelse m.v.
Med loven afskaffes de lave ydelser i kontanthjælpssystemet, dvs. starthjælp, introduktionsydelse, loftet over kontanthjælpen, 500-kroners-nedsættelsen og 225-timers-reglen, der er blevet indført siden 2002. I stedet for at modtage starthjælp og introduktionsydelse skal personer, der kommer ind i kontanthjælpssystemet, således modtage kontanthjælp, såfremt de i øvrigt opfylder betingelserne herfor. Kontanthjælpsmodtagere skal heller ikke rammes af et loft eller risikere at miste kontanthjælp, hvis de ikke kan dokumentere 225-timers ordinært og ustøttet arbejde.  Loven udmønter en del af finanslovaftalen for 2012.
Lovforslaget afskaffer egenbetalingen for behandling af barnløshed, sterilisation og refertilisation i det offentlige sundhedsvæsen med virkning fra den 1. januar 2012. Samtidig afskaffes den øgede egenbetaling for lægemidler, der anvendes til fertilitetsbehandling. Herudover afskaffes det gebyr for tolkebistand, som personer, der har boet i Danmark i mere end 7 år, har skullet betale.
Formålet med loven er at gøre vilkårene for landinspektørvirksomhed tidssvarende. Det gør man ved at tillade, at landinspektører kan drive virksomhed under samme selskabsformer som andre liberale erhverv som f.eks. advokater og revisorer.
Det foreslås i lovforslaget, at tilskuddet til Færøernes hjemmestyre fastsættes til 615,5 mio. kr. i 2012. Af bloktilskuddet på 615,5 mio. kr. vedrører de 117,0 mio. kr. særforsorgen, 213,3 mio. kr. folkeforsikringen, 283,6 mio. kr. sundhedsvæsenet og 1,6 mio. kr. Færøernes Fiskerilaboratorium. Det er i forslag til lov om de færøske myndigheders overtagelse af sager og sagsområder (lovforslag nr. L 169/2005) forudsat, at de sagsområder, der er overtaget efter § 9 i hjemmestyreloven, fortsat varetages af de færøske myndigheder i henhold til de gældende rammelove og lovgivning gennemført af de færøske myndigheder, ligesom den danske stats medfinansiering af disse områder ikke berøres af lovforslaget. Såfremt hjemmestyret i perioden overtager sagsområder, hvortil der i dag ydes bloktilskud, vil det i medfør af § 3, stk. 2, i lov nr. 578 af 24. juni 2005 om de færøske myndigheders overtagelse af sager og sagsområder indebære, at de færøske myndigheder også overtager de med områderne forbundne udgifter. I det tilfælde vil der herefter skulle ske en reduktion af bloktilskuddet.
Beslutningsforslaget pålagde regeringen at etablere hjemmel til, at hårdt belastede stofmisbrugere kunne indtage medbragte stoffer under overvågning og supervision fra sundhedsfagligt personale. Misbrugerne skulle også kunne få vejledning og blive henvist til øvrige nødvendige hjælpe- og behandlingstilbud i disse stofindtagelsesrum.
Loven gør det muligt at nedlægge forbud mod hele grupper af ensartede stoffer, så man også kan forbyde stoffer, som ikke med sikkerhed har, men dog antages at have, euforiserende egenskaber. For at kunne forbyde hele grupper af ensartede stoffer er det en forudsætning, at der foreligger en indstilling fra Sundhedsstyrelsen eller en international beslutning herom.
Forslaget gik ud på at sikre psykologers tavshedspligt i retssager. Retsplejelovens bestemmelse i § 170, stk. 1, skulle ændres, så beskyttelsen af psykologers tavshedspligt blev sidestillet med præsters mulighed for vidneudelukkelse.
Forslaget gik ud på, at personer, der blev dømt for seksuelle overgreb mod børn, skulle underkastes tvungen behandling. Desuden skulle dømte for pædofili fremover underkastes tvangsopsyn og fortsætte tvangsbehandling efter løsladelse, såfremt risikovurderingen viste, at der var fare for tilbagefald.
Loven fastsætter bestemmelser vedrørende specialiseret ambulant behandling på Øfeldt Centret, som svarer til bestemmelserne om specialinstitutionerne omfattet af sundhedslovens § 79, stk. 2. Regionsrådet skal således indgå en driftsoverenskomst med Øfeldt Centret om specialiseret ambulant behandling, og ministeren for sundhed og forebyggelse bemyndiges til at fastsætte en økonomisk ramme for denne behandling.  Lovforslaget er en teknisk opfølgning på den ændring af sundhedsloven, der blev vedtaget i april 2011, som betød, at specialiseret ambulant behandling af patienter med varigt svært fysisk handicap på Øfeldt Centret pr. 1. januar 2012 overgår til at være omfattet af sundhedslovens § 79 om sygehusbehandling. Hidtil havde behandlingen været en kommunal opgave i medfør af sundhedslovens § 140.
Retsudvalget indstillede, at Folketingets Ombudsmands beretning for året 2010 blev taget til efterretning.
Beslutningsforslaget indebar, at en udenlandsk forælders opholdstilladelse blev inddraget i de tilfælde, hvor forælderen havde sendt sit eget barn på genopdragelse i udlandet. Forslagsstillerne ønskede dermed at udvide sanktionen for at sende børn på genopdragelse, så det ikke kun var barnets opholdstilladelse, der blev inddraget, men også de/den ansvarlige forældres/forælders opholdstilladelse. Inddragelsen af forældrenes opholdstilladelse skulle ske, uanset om der var tale om, at forældrene havde permanent eller midlertidig opholdstilladelse.
Ifølge beslutningsforslaget skulle regeringen fremsætte et lovforslag, der satte straffen for bandemedlemmer, der blev dømt for at uddele dummebøder, op til et sådant niveau, at straffen virkede afskrækkende. Forslagsstillerne vurderede, at det ville have en afskrækkende effekt, hvis den reelle straf steg til minimum 1 års fængsel, da der ville være tale om en markant stigning i forhold til det nuværende niveau for de konkrete strafudmålinger.
Ifølge forslaget skulle regeringen inden den 1. april 2012 fremsætte forslag om, at politiet skulle kunne lukke en hashklub, første gang politiet konstaterede strafbare forhold i lokalet. Dette skulle kunne ske, hvis den, der rådede over lokalet, allerede i forbindelse med et andet lokale havde fået advarsel om, at dette lokale ville blive lukket, hvis der igen blev konstateret strafbare forhold.  Advarslen om lukning skulle med andre ord følge den, der rådede over lokalet, så vedkommende ikke blot kunne åbne et nyt lokale og fortsætte de strafbare forhold der. Advarslen skulle således gælde for den person, der havde fået den, uanset om det pågældende lokale, som advarslen blev givet i forbindelse med, efterfølgende var blevet lukket af politiet eller fortsat var åbent for besøgende.
Loven har til hovedformål at sikre, at de lejligheder, som Folketinget råder over til brug for medlemmerne, udnyttes på den bedst mulige måde. Det sker ved at indføre en ordning, hvorefter medlemmer, som ikke efter de almindelige betingelser herfor er berettiget til at få en medlemsbolig stillet til rådighed, alligevel efter ansøgning vil kunne bebo eventuelle uudnyttede medlemsboliger. Loven giver endvidere Folketingets formand bemyndigelse til at bestemme, at et medlem i forbindelse med udførelsen af sit politiske hverv i særlige tilfælde kan modtage befordringsgodtgørelse for kørsel i egen bil, hvis det ikke er muligt eller skønnes hensigtsmæssigt at benytte offentlige transportmidler. Loven indeholder herudover en række mindre ændringer.
Loven udvider ordningen for samfundstjeneste for at udnytte den gavnlige effekt på tilbagefaldsrisikoen, som aftjening af samfundstjeneste synes at have for dømte, der er fundet egnede til at udføre samfundstjeneste, sammenlignet med afsoning af en ubetinget frihedsstraf. Samtidig kan en udvidelse af ordningen medvirke til at lette kapacitetspresset på fængslerne.  Loven hæver det antal samfundstjenestetimer, der maksimalt kan fastsættes som vilkår for en betinget dom, fra 240 til 300. Fremover kan samfundstjeneste i et vist videre omfang end hidtil anvendes i sager, hvor der fastsættes en relativt lang frihedsstraf på mere end 1 år og 6 måneder, men ikke over 2 år.  Loven træder i kraft den 1. marts 2012.
Loven indeholder to elementer. For det første afskaffes muligheden for at foretage elektronisk overvågning (elektroniske fodlænker) af børn og unge. For det andet skærpes kriteriet for at anbringe børn og unge på sikrede afdelinger i institutioner beregnet til døgnophold.  Loven skal ses i sammenhæng med loven om at hæve den kriminelle lavalder fremsat af justitsministeren.  Loven træder i kraft den 1. marts 2012.
I 2008 vedtog Folketinget en ændring af våbenloven, som bl.a. indebar en betydelig skærpelse af strafniveauet for førstegangstilfælde af ulovlig besiddelse af kniv på offentligt tilgængelige steder m.v. I førstegangstilfælde fastsætter man som altovervejende hovedregel en ubetinget frihedsstraf på 7 dages fængsel.  Loven ophæver lovgivningsforudsætningen om ubetinget frihedsstraf og indsætter i stedet en mindre vidtgående sanktionsbestemmelse i våbenloven i forhold til førstegangstilfælde. Den nye sanktionsbestemmelse betyder, at når man første gang overtræder knivforbuddet, straffes man som udgangspunkt med bøde. I førstegangstilfælde kan der således kun udmåles en frihedsstraf, hvis der foreligger skærpende omstændigheder, f.eks. fordi personen har båret kniven i nattetimerne på et diskotek eller et værtshus. Bødeniveauet for at overtræde knivforbuddet ændres ikke.  Loven træder i kraft den 1. april 2012.
Loven udvider mulighederne for, hvilke forretningsområder kommunale aktieselskabshavne og selvstyrehavne må deltage i. Havnene får bl.a. mulighed for at indgå økonomiske samarbejder om indkøb af varer og tjenesteydelser samt at erhverve arealer, der ikke ligger umiddelbart op til havnens eksisterende arealer. Desuden får helt eller delvis kommunalt ejede aktieselskabshavne mulighed for at foretage begrænsede investeringer i udenlandske havne.  Loven træder i kraft den 1. april 2012.
Loven bringer dansk straffelovgivning i overensstemmelse med det nye EU-direktiv om at forebygge og bekæmpe menneskehandel og at beskytte ofrene herfor. Som følge af Danmarks retsforbehold er direktivet ikke bindende for Danmark. Imidlertid finder regeringen, at Danmarks strafferetlige værn mod menneskehandel fortsat bør være på niveau med resten af Europas.  Loven udvider det element af udnyttelse, som indgår i straffelovens definition af menneskehandel, så også udnyttelse af strafbare handlinger kan straffes som menneskehandel fremover. Det kunne eksempelvis være i tilfælde, hvor gerningsmanden har tvunget den pågældende her til landet for at udnytte den pågældende til systematisk at begå butiks- og lommetyveri. Desuden forhøjer loven strafferammen for menneskehandel fra 8 til 10 år.  Loven træder i kraft dagen efter bekendtgørelsen i Lovtidende.
Formålet med loven er at ændre revisionsbestemmelsen vedrørende retsplejelovens § 786, stk. 4, således at justitsministeren fremsætter forslag om revision af bestemmelsen i folketingsåret 2013-14 frem for i 2011-12. Folketinget besluttede, at justitsministeren skal fremsætte forslag om revision af bestemmelsen i folketingsåret 2012-13 frem for i folketingsåret 2013-14.  Retsplejelovens § 786, stk. 4, blev indført for at sikre, at oplysninger om teletrafik er tilgængelige, når politiet til brug for en konkret efterforskning eller retsforfølgning af alvorlig kriminalitet har indhentet en retskendelse med henblik på et indgreb i meddelelseshemmeligheden. Nærmere regler herom er fastsat i den såkaldte logningsbekendtgørelse (bekendtgørelse nr. 988 af 28. september 2006). Med logningsbekendtgørelsen gennemføres væsentlige dele af EU' logningsdirektiv (direktiv 2006/24/EF).  Europa-Kommissionen forventes at fremlægge et forslag til revision af logningsdirektivet i løbet af 2012. Herefter vil forslaget skulle forhandles af EU-medlemsstaterne i Rådet. På denne baggrund foreslås revisionen af retsplejelovens § 786, stk. 4, udsat til folketingsåret 2013-14, så revisionen af de danske logningsregler afventer den kommende revision af logningsdirektivet.  Det foreslås, at loven træder i kraft dagen efter bekendtgørelsen i Lovtidende.
Loven ratificerer 2002-Athenkonventionen om transport af passagerer og deres bagage til søs. Samtidig bringer loven dansk lovgivning i overensstemmelse med den tilknyttede EU-forordning. Loven sikrer en forbedret beskyttelse af passagerer ved ulykker til søs. Det sker bl.a. ved, at der stilles krav om en tvungen ansvarsforsikring ved al erhvervsmæssig passagersejlads, og ved, at ansvarsgrænsen for skader hæves. Derved forbedres erstatningsmulighederne. Desuden giver loven nemmere adgang til at indflage skibe fra udlandet. Formålet er at fremme betingelserne for indflagning og dermed bidrage til fortsat vækst i den maritime klynge.
Efter beslutningsforslaget skulle den danske regering tage initiativ til forhandlinger om en ny fortolkning eller ændring af FN’s konvention af den 30. august 1961 om begrænsning af statsløshed, således at behandlingen af en ansøgning om statsborgerskab kunne afvises eller sættes i bero, når sikkerhedsmyndighederne i det pågældende land vurderede, at ansøgeren udgjorde – eller kunne komme til at udgøre – en risiko for landets sikkerhed.
Loven nedsætter grænsen for finansielle aktiver i forbindelse med succession ved overdragelse af aktier (pengetankreglen) fra 75 pct. til 50 pct. I lovforslaget som fremsat var satsen for pengetankgrænsen ved overdragelse af aktier i levende leve efter aktieavancebeskatningsloven foreslået nedsat til 25 pct., men under lovforslagets behandling stillede skatteministeren ændringsforslag om at ændre den foreslåede procentsats til 50 pct.   Formålet er at få passive kapitalanbringelser kanaliseret over i erhvervsmæssige investeringer, som kan bidrage til vækst, arbejdspladser og velfærd.  Loven er en del af regeringens aftale med Enhedslisten om finansloven for 2012.  Der henvises endvidere til omtalen under L 30.  
Loven medfører en stramning af rentefradragsbegrænsningsreglerne.  Loven er en del af regeringens aftale med Enhedslisten om finansloven for 2012.  Der henvises endvidere til omtalen under L 30. 
Loven formaliserer de bevillingsændringer, som i finansårets løb er foretaget på forventet efterbevilling. Forslaget til tillægsbevilling har dermed en bevillingsretlig og ikke en statsfinansiel funktion.
Formålet med loven er at bringe de danske regler i overensstemmelse med Kommissionens fortolkning af Parlamentets og Rådets direktiv 2002/22/EF af 7. marts 2002 om forsyningspligt og brugerrettigheder i forbindelse med elektroniske kommunikationsnet og -tjenester (forsyningspligtdirektivet) med senere ændringer.  Efter loven vil eventuelle underskud på de tjenester, som ikke er omfattet af forsyningspligtdirektivet (radiobaserede maritime nød- og sikkerhedstjenester) ikke længere kunne modregnes i et eventuelt overskud på de forsyningspligtydelser, som er omfattet af direktivet (fastnettelefoni, nummeroplysningstjeneste og særlige forsyningspligtydelser til nærmere afgrænsede grupper af personer med handicap).
Beslutningsforslaget var motiveret af dommen vedrørende Roj TV fra januar 2012, hvor Københavns Byret idømte selskaberne bag stationen bøder for overtrædelse af straffeloven, men samtidig afviste at fratage de to selskaber bag tv-stationen retten til at sende. Årsagen hertil var, at straffeloven kun gav mulighed for at frakende egentlige fysiske personer rettigheder og ikke juridiske personer, hvilket forslagsstillerne mente var uhensigtsmæssigt.  Forslagsstillerne ville med forslaget åbne op for, at juridiske personer fremover også kunne blive idømt en rettighedsfrakendelse.
Loven indeholder bl.a. følgende elementer: – afskaffelse af krav om beskæftigelse ved optagelse i arbejdsløshedskasser, – forenkling af reglerne om overflytning mellem arbejdsløshedskasser, – afskaffelse af de særlige regler om flyttehjælp til ledige og – enklere ydelse for dagpengemodtagere i tilbud – afskaffelse af uddannelsesydelsen.  Loven udmønter dele af aftalen fra den 4. maj 2011 mellem Socialdemokraterne, Radikale Venstre, Venstre, Det Konservative Folkeparti, Dansk Folkeparti, Liberal Alliance og Kristendemokraterne om forenkling af beskæftigelsesindsatsen.
Loven indeholder bl.a. følgende elementer: – Arbejdsgivers pligt til at sende oplysninger til kommunen om sygefraværssamtalen afskaffes. – Arbejdsløshedskassens pligt til at holde sygesamtaler afskaffes. – Graviditetsbetinget syge fritages for opfølgning. – Selvstændige erhvervsdrivende med langvarig eller kronisk lidelse får mulighed for sygedagpenge fra 1. sygedag.   Loven er en del af den samlede lovgivningsmæssige udmøntning af aftalen om forenkling af beskæftigelsesindsatsen fra den 4. maj 2011, som er indgået mellem Socialdemokraterne, Radikale Venstre, Venstre, De Konservative, Dansk Folkeparti, Liberal Alliance og Kristendemokraterne.
Lovens hensigt er at rydde op i overflødige regler og bureaukrati, så mennesker uden job kan hjælpes tilbage på arbejdsmarkedet hurtigst muligt.  Loven indeholder bl.a. følgende elementer: – Fælles rammer for opfølgning for alle, uanset hvilken forsørgelse borgeren modtager – Sygeopfølgning for personer på blandt andet kontanthjælp forenkles og integreres i lov om en aktiv beskæftigelsesindsats – Ledige skal ikke længere søge et bestemt antal job – Forenklede sanktioner ved udeblivelse fra samtaler og aktiviteter (forsikrede ledige) – Modernisering og forenkling af cv’et på www.jobnet.dk – Mulighed for ansættelse i privat løntilskud inden 6 måneders ledighed. Loven er en del af den samlede lovgivningsmæssige udmøntning af aftalen om forenkling af beskæftigelsesindsatsen fra den 4. maj 2011, som er indgået mellem Socialdemokraterne, Radikale Venstre, Venstre, Det Konservative Folkeparti, Dansk Folkeparti, Liberal Alliance og Kristendemokraterne.
Ifølge beslutningsforslaget skulle regeringen søge adgang til de russiske efterretningsarkiver (Præsidentarkivet) for at få indsigt i den information, der findes om Sovjetunionens støtte til Danmarks Kommunistiske Parti.
Beslutningsforslaget pålagde regeringen at anerkende Palæstina som en selvstændig stat. Forslagsstillerne ønskede med anerkendelsen at styrke Palæstinas forhandlingsposition i forhold til Israel.
Loven er en udmøntning af den politiske aftale af 31. oktober 2011 mellem Aarhus Kommune, Region Midtjylland og staten om oprettelse af et fælles anlægsselskab i forbindelse med anlæg af en letbane i Aarhus. Loven er en kombineret anlægs- og selskabslov og indebærer, at der gives hjemmel til anlæg af letbanen. Desuden oprettes et interessentskab, Aarhus Letbane I/S, af Aarhus Kommune, transportministeren og Region Midtjylland og et drifts- og infrastrukturselskab, der oprettes af Aarhus Kommune og Region Midtjylland.
Lovens formål er at udvide kredsen af virksomheder, der byder på kørselsopgaver for trafikselskaber, så det ikke kun er taxivognmænd, der kan byde. Endvidere er formålet at undgå hel eller delvis lukning af buskørselsvirksomheder, som tidligere har kunnet byde på kørsel for trafikselskaber. Buskørselsvirksomheder og iværksættere, f.eks. taxichauffører, vil på ny kunne få udstedt tilladelser til denne kørsel.
Loven skal gøre beskæftigelsesindsatsen for den enkelte ledige mere fleksibel. Med loven får kommunerne mulighed for at tilrettelægge en mere smidig og individuel indsats.  Loven indeholder følgende elementer: – Varighedskravet til ret og pligt til tilbud nedsættes fra 4 til 2 uger for dagpenge- og kontanthjælpsmodtagere. – Ikkearbejdsmarkedsparate kontanthjælpsmodtagere, der er fyldt 30 år, har ret og pligt til at begynde på efterfølgende tilbud efter 12 måneders ledighed i stedet for efter 6 måneder.   Loven udmønter dele af finanslovaftalen for 2012, som blev indgået mellem regeringen (Socialdemokraterne, Radikale Venstre og Socialistisk Folkeparti) og Enhedslisten.
Loven ændrer kravet om, at ministeriet skal godkende alle vedtægtsændringer for de selvejende uddannelsesinstitutioner. Derved lettes de administrative byrder for de selvejende uddannelsesinstitutioner.  Efter loven kan institutionernes bestyrelser selv træffe bestemmelse om vedtægtsændringer, uden at ministeren skal godkende dem, bortset fra helt grundlæggende ændringer af institutionernes virke som f.eks. ved deres oprettelse, sammenlægning og spaltning.
Loven ændrer reglerne for revision af årsregnskabet for Arbejdsgivernes Elevrefusion (AER), så bestyrelsen for AER stilles friere i forhold til kravet til antallet af revisorer og det tidsrum, som en revisor udnævnes for.  Kravet til antallet af revisorer bliver reduceret fra mindst to revisorer, hvoraf mindst en skal være statsautoriseret revisor, til mindst en statsautoriseret revisor. Udnævnelsen af revisor skal ikke længere ske for et bestemt tidsrum på 3 år.
Med loven udvides ledsageordningen for 16-18-årige med betydelig og varigt nedsat fysisk eller psykisk funktionsevne til også at omfatte børn og unge mellem 12 og 15 år.   Loven er en del af udmøntningen af satspuljeaftalen for 2012.   Loven træder i kraft den 1. marts 2012.
Med loven forhøjes ydelsesloftet for tabt arbejdsfortjeneste til 27.500 kr. om måneden, hvis modtagerne får kompensation for hele den hidtidige arbejdstid. Hvis modtagerne er visiteret til et lavere antal timer end den hidtidige arbejdstid, kan der maksimalt udbetales en andel af ydelsesloftet, der svarer til den andel, som de visiterede timer udgør af den hidtidige arbejdstid.    Loven er en del af udmøntningen af satspuljeaftalen for 2012.   Loven træder i kraft den 1. juli 2012.
Loven indeholder en række ændringer som følge af direktiv 2010/31/EU om bygningers energimæssige ydeevne og direktiv 2009/28/EU om fremme af anvendelse af energi fra vedvarende energikilder. Loven ændrer endvidere eftersynsordningen for kedler og varmeanlæg samt BBR-loven om dataindsamling på elforsyningsområdet. Endelig ændres byggeloven, så det præciseres, hvornår en bygherre har pligt til at tegne en byggeskadeforsikring, og monopolet vedrørende godkendelse af byggevarer, der kommer i kontakt med drikkevand, ophæves.
Beslutningsforslaget havde til formål at få udskrevet folkeafstemning om Danmarks tilslutning til det styrkede økonomiske samarbejde i EU, kaldet finanspagten. 
Ifølge forslaget ville personer, der var idømt fængselsstraf for et seksuelt overgreb mod børn og unge under 18 år, ikke længere have mulighed for at opnå prøveløsladelse.
Ifølge forslaget skulle straffeloven ændres, så straffen for seksuelle overgreb mod børn blev skærpet markant, og så der kom bedre muligheder for at idømme seksuelle krænkere af mindreårige forvaring.
Folketingsbeslutningen gennemfører en mindre ændring i ordningen for behandling af beretninger fra rigsrevisor, som er udarbejdet efter et folketingsudvalgs anmodning til statsrevisorerne om fremskaffelse af revisionsmæssige oplysninger. Ændringen er et led i opfølgningen på den gennemgang af den danske statslige revisionsordning, som statsrevisorerne iværksatte i januar 2008.
Loven følger op på bankpakke IV fra 2011. Den ændrer finansieringsformen for Garantifonden for Indskydere og Investorer, så der fremover fastsættes et årligt fast bidrag for pengeinstitutternes betaling til fonden. Formålet er at skabe en mere jævn og forudsigelig belastning af pengeinstitutterne. Samtidig udvider man opgaverne under den nuværende afviklingsafdeling i garantifonden til også at omfatte restrukturering. Desuden udvider loven medgiftsordningen, så man giver større incitament til, at sunde pengeinstitutter vil overtage hele eller dele af nødlidende institutter.
Loven ophæver lov nr. 375 af 14. juni 1995 om Teknologirådet, og rådet nedlægges. Loven er en udmøntning af den politiske aftale fra den 15. november 2011 om bortfald af bevillingerne til Teknologirådet.   Loven træder i kraft dagen efter bekendtgørelsen i Lovtidende.
Loven medfører en række tekniske ændringer af pensionsafkastbeskatningsloven, som Folketinget vedtog i december 2007, og som har virkning for danske pensionsinstitutter fra og med indkomståret 2010.   Formålet er at gøre pensionsafkastbeskatningsloven mere håndterbar for pensionsbranchen og SKAT.   Ændringerne består i en justering af beskatningsreglerne på følgende områder:  – unoterede aktier placeret i pengeinstitutordninger,  – ordninger i pensionsinstitutter ved personers ophør af skattepligt,  – acontoskat for pensionsinstitutter,  – renteindtægter i pengeinstitutordninger ved personers indtræden i skattepligt,  – afregning af institutskat og individskat ved pensionsinstitutters ophør af skattepligt og  – pensionskassers fradrag for beløb, der hensættes til de pensionsberettigede ved overførsel af pensionsordninger efter pensionsbeskatningsloven.   Loven medfører endvidere, at det skattemæssigt bliver muligt at holde pause i udbetalingerne fra en livsvarig alderspension, når udbetalingen er påbegyndt. Formålet er at sikre bedre vilkår for et fleksibelt arbejdsmarked, herunder ved genindtræden på arbejdsmarkedet efter pensionering.
Formålet med beslutningsforslaget var at pålægge regeringen at udarbejde en VVM-undersøgelse af etableringen af en betalingsring ved København.
Loven betyder, at der ikke længere kan sælges cigaretpakker, som indeholder færre end 20 cigaretter.   Formålet med loven er at sikre, at de forhøjelser af tobaksafgifterne, som blev vedtaget i december 2011 i lovforslag L 33, afspejles i forbrugspriserne, så de kan få den ønskede sundhedsmæssige effekt. Loven skal således forhindre, at forhøjelsen af tobaksafgifterne ikke omgås, ved at producenterne af tobak reducerer antallet af cigaretter i en pakke, så pakken kan sælges til den samme pris som hidtil.   Desuden betyder loven, at barrieren for køb af cigaretter bliver højere for nye rygere, da de ikke længere vil have mulighed for at købe de billigere 10-styk-pakker.   Loven er en del af aftalen om finansloven for 2012 mellem regeringen (Socialdemokratiet, Radikale Venstre og Socialistisk Folkeparti) og Enhedslisten.
Loven ændrer sygedagpengelovens regler om at anmelde sygefravær og om at anmode om sygedagpenge fra kommunen for at opnå optimal udnyttelse af SDPI-løsningen. Det skal sikre, at flest mulige sygedagpengesager oprettes via SDPI-løsningen med deraf følgende effektivisering i kommunerne.  Loven indeholder bl.a. følgende elementer: – En mere effektiv udsendelse af oplysningsskemaet til sygemeldte borgere. – En anmeldelsespligt for en arbejdsgiver, der ikke udbetaler løn under sygefraværet, og for arbejdsløshedskassen, når der er tale om et sygemeldt, dagpengeberettiget ledigt medlem af arbejdsløshedskassen. – En anmeldelsespligt for et sygemeldt, dagpengeberettiget ledigt medlem til at anmelde sygefraværet til arbejdsløshedskassen.
Loven fastsætter regler for sagsbehandling og administration m.v. i Udbetaling Danmark og regler om kommunernes pligt til at yde helhedsorienteret vejledning og hjælpe borgere med særlige behov.  Derudover indeholder loven bestemmelser om udveksling af oplysninger, forslag om en samarbejdsmodel om indsatsen mod socialt bedrageri, regler om Udbetaling Danmarks ledelse og bestyrelse, årsregnskab og revision, regler for finansiering af driften, muligheder for at optage lån, momsrefusion m.v.   Loven bygger på aftalen fra den 12. juni 2010 mellem den daværende VK-regering og Kommunernes Landsforening om kommunernes økonomi for 2011 om samlingen af administration af en række lovgivningsområder, der afgøres på et objektivt grundlag.   Loven træder i kraft den 1. oktober 2012. Lovens bestemmelser om låneadgang og momsrefusion træder dog i kraft den 15. april 2012.
Loven fastlægger den nærmere fordeling af sagsområder mellem Udbetaling Danmark og kommunerne.   Udbetaling Danmark får overført myndighedsansvaret fra kommunerne for en række opgaver, der hovedsaglig afgøres på baggrund af objektive kriterier. Det gælder opgaver inden for lovgivningen om folkepension, førtidspension, boligstøtte, friplejeboliger, barseldagpenge, børnetilskud, børnebidrag, underholdsbidrag og børne- og ungeydelse.   Kommunen bevarer ansvaret for myndighedsopgaver på de områder inden for den nævnte lovgivning, der ikke kan afgøres på baggrund af objektive kriterier.  Loven træder i kraft den 1. oktober 2012. Dog træder enkelte bestemmelser i kraft den 15. april 2012, den 1. december 2012 og den 1. marts 2013.
Loven handler om samfundets beredskab over for oliekriser, hvilket vil sige situationer med mangel på olie som følge af forsyningsafbrydelser eller risiko herfor. Loven gennemfører direktiv 2009/119/EF om forpligtelse for medlemsstaterne til at holde minimumslagre af råolie og/eller olieprodukter. Loven sikrer endvidere Danmarks overholdelse af forpligtelser om olieberedskab over for Det Internationale Energiagentur. Endelig sker der en opdatering af lovgivningen i lyset af erfaringerne fra de senere år samt en sikring af de nationale målsætninger for olieberedskabet.
Forslaget indebar, at der skulle nedsættes en hjemmehjælpskommission, der skulle komme med forslag til, hvordan hjemmehjælpen fremover kunne udvikles i en retning, der imødekom et stadig stigende antal ældres behov.
Formålet med beslutningsforslaget var dels at få regeringen til at droppe planerne om indførelse af en betalingsring omkring København, dels at få regeringen til at tage initiativ til at etablere en havnetunnel øst om København.
Beslutningsforslaget havde til formål at pålægge regeringen at fremsætte lovforslag om afskaffelse af den nuværende sommerhusregel. Reglen, som var en dansk undtagelse fra EU-traktatens bestemmelser, krævede, at udlændinge fik en særlig tilladelse fra det danske justitsministerium for at kunne købe sommerhuse i Danmark, også selv om der var tale om EU-borgere.
Loven indebærer en række ændringer på teaterområdet, herunder at loven ændrer navn til lov om scenekunst. Endvidere ændrer man tilskud til store teatre og andre, der varetager særlige opgaver, man lemper maksimumsgrænser for kommunale tilskud til egnsteatre, og man nedlægger henholdsvis egnsteaterkonsulentordningen og Udvalget for Børneteater og Opsøgende Teater.  Lovforslaget er en udmøntning af en politisk aftale fra juni 2011, som den tidligere regering (V og KF) indgik med S, DF, SF, RV, KD og LA.
Formålet med loven er at afskaffe kompensation for anden lovgivnings provenuvirkning på kirkeskatten med virkning fra 2013. Kompensationen for anden lovgivnings provenuvirkning på kirkeskatten har siden 2007 bl.a. været anvendt til en delvis dækning af de 40 pct. af udgifterne til finansiering af præsteløn, hvilket staten betaler.  Afskaffelsen af kompensationen gør det tydeligere, hvad staten betaler til folkekirken, og dermed, hvad alle skatteydere er med til at betale, uanset om de er medlem af folkekirken eller ej.
Loven har til formål at sikre en fortsat hurtig, smidig og effektiv behandling af sagerne i Arbejdsretten. Hovedorganisationerne på arbejdsmarkedet har gjort opmærksom på, at det er blevet vanskeligere at samle det nødvendige antal ordinære dommere og suppleanter til brug for de enkelte hovedforhandlinger i Arbejdsretten. For at fastholde Arbejdsrettens sagsbehandlingstid på det nuværende lave niveau og fortsat gennemføre de enkelte forhandlinger under iagttagelse af de principper, der har været kendetegnende for Arbejdsrettens virke, har hovedorganisationerne foreslået at ændre sammensætningen af Arbejdsretten. På den baggrund får de indstillingsberettigede hovedorganisationer adgang til at øge antallet af dommersuppleanter i Arbejdsretten. De fem indstillingsberettigede organisationer får hver mulighed for at øge deres antal af suppleanter med to suppleanter.
Med loven fjernes prisloftet for alle kurser til og med erhvervsuddannelsesniveauet, herunder samtlige AMU-kurser. Loven betyder, at forsikrede og fleksjobvisiterede ledige fremover vil kunne vælge kurser som selvvalgt uddannelse på folkeskoleniveau og gymnasialt niveau samt erhvervsrettet voksen- og efteruddannelse til og med erhvervsuddannelsesniveau uanset kursuspris, hvis de i øvrigt opfylder betingelserne herfor. Herefter vil ledige, som er ufaglærte, faglærte, eller som har en forældet uddannelse, bl.a. kunne vælge mellem samtlige AMU-kurser som selvvalgt uddannelse. Prisloftet vil fortsat gælde for kurser på videregående niveau.  Loven udmønter en del af finanslovaftalen for 2012 af 20. november 2011 mellem regeringen (Socialdemokratiet, Radikale Venstre og Socialistisk Folkeparti) og Enhedslisten om flere uddannelsesrettigheder til ufaglærte og faglærte.
Med loven forlænges dagpengeperioden midlertidigt med op til ½ år for personer, der opbruger dagpengeperioden i andet halvår af 2012, dog således at den samlede dagpengeperiode ikke kan overstige 4 år. Kontanthjælpsmodtagere, der har modtaget kontanthjælp i 12 sammenhængende kalendermåneder, får endvidere ret til ferie, således at de i 5 uger om året undtages fra  kravet om at stå til rådighed for arbejdsmarkedet.  Loven udmønter fortrinsvis dele af finanslovaftalen for 2012 af 20. november 2011 mellem regeringen (Socialdemokratiet, Radikale Venstre og Socialistisk Folkeparti) og Enhedslisten vedrørende midlertidig forlængelse af dagpengeperioden og mulighed for at holde ferie for kontanthjælpsmodtagere.
Loven indfører et sanktionssystem, hvor der tildeles point for visse alvorlige overtrædelser af de regler, som er omfattet af begrebet »IUU-fiskeri« (illegal, unreported and unregulated). Point knyttes i henhold til EU-retsakterne til et fiskerfartøj og kan i yderste konsekvens medføre, at myndighederne tilbagekalder fiskerilicensen, dvs. retten til at fiske erhvervsmæssigt med fartøjet.  Endvidere indføres en dansk straffemyndighed for danske statborgeres deltagelsse i IUU-fiskeri, uanset hvor i verden overtrædelsen er sket. Formålet med loven er at sikre fornøden og korrekt sammenkædning af EU-forordningerne med dansk ret.
Ifølge forslaget skulle regeringen fremsætte de nødvendige lovforslag og foretage andre fornødne administrative ændringer, der skulle gøre det muligt for danske fodboldklubber på divisionsniveau at indsamle og udveksle oplysninger om kendte uromagere. De nye muligheder for at indsamle og udveksle oplysninger skulle udelukkende omfatte personer, der havde taget del i grove fodboldrelaterede uroligheder og/eller gentagne gange havde gjort sig skyldige i alvorlige brud på stadionreglementer. Deltagelse i sådanne grove tilfælde skulle kunne medføre registrering af uromagerne hos foldboldklubberne i en periode på maksimalt 2 år. Hvis man derefter medvirkede i nye hændelser, kunne der foretages ny registrering. Beslutningsforslaget var en delvis genfremsættelse af B 10, folketingsåret 2010-11.
Beslutningsforslaget pålagde regeringen at tage de initiativer, der var nødvendige for at sikre, at institutioner, foreninger m.v. udelukkende måtte benytte busser og andre motoriserede køretøjer, der var udstyret med sikkerhedsseler, når de transporterede børn og unge, da der ikke var krav om seler i busser, som var indregistreret før den 1. oktober 1999.
Loven skal styrke indsatsen mod seksuelle overgreb mod børn. I loven udvides den personkreds, der skal indhentes børneattester på, i forhold til i dag. Loven følger op på anbefalingerne fra en tværministeriel arbejdsgruppe om børneattestreglerne fra december 2011.
Loven gør det obligatorisk fremover at indsende digitale ansøgninger ved ansøgning om studieplads på videregående uddannelser via den koordinerede tilmelding.
Loven udsætter en planlagt revision af lov om anvendelse af Christianiaområdet med et år. Forslag om revision af loven skal herefter fremsættes i folketingsåret 2012-13.  I juni 2011 blev der indgået en aftale mellem staten og Christiania. Aftalen indebærer, at en nystiftet fond, Fonden Fristaden Christiania, skal købe en del af området, leje en anden del og varetage den fremtidige genopretning, drift og vedligeholdelse. Aftalen skal være gennemført den 1. juli 2012. Når aftalen er gennemført, vil klima-, energi- og bygningsministeren fremsætte et forslag til revision af loven, der afspejler den nye ordning, og at Fonden Fristaden Christiania varetager ansvaret for området.
Loven sikrer en enklere beskatning af minimumsudlodningen fra udloddende investeringsforeninger. Det betyder, at hele udlodningen beskattes som aktieindkomst, hvis foreningen er aktiebaseret, og som kapitalindkomst, hvis foreningen er obligationsbaseret. Desuden forenkler loven opgørelsen af årets minimumsudlodning baseret på en samlet nettoopgørelse af indtægter, udgifter og tab.
Loven sikrer, at afgiften for demonstrationsbiler eller leasingbiler beregnes på samme måde som for biler, der sælges til den endelige bruger. Afgiftsgrundlaget skal således være det samme, uanset om bilen sælges til en uafhængig køber eller disponeres af forhandleren selv. Regeringen vil med loven gribe ind over for spekulation i reglerne om såkaldte mindstebeskatningspriser ved beregning af registreringsafgift på biler, som har betydet, at man har kunnet betale afgift af kunstigt lave priser.
Loven ophæver kommunernes pligt til at vejlede om repatriering som led i den løbende opfølgning på integrationskontrakten. I forlængelse heraf afskaffes pligten til at vejlede om repatriering i forbindelse med opfølgningen på den øvrige beskæftigelsesrettede indsats. Loven indeholder endvidere en ophævelse af resultattilskuddet på 25.000 kr. til kommunalbestyrelserne for hver udlænding med bopæl i kommunen, der repatrierer. Der ændres ikke på kommunernes pligt til at vejlede om mulighederne for repatriering i forbindelse med den særlige integrationsindsats, eller når der i øvrigt er behov for det.
Loven skaber større fleksibilitet i lukkeloven. Den giver Erhvervsstyrelsen mulighed for at tillade, at bestemmelsen om lukketider kan fraviges ved ganske særlige lejligheder. Der skal være tale om et omfattende officielt enkeltarrangement, typisk af international eller tilsvarende karakter og ofte med deltagelse af danske og udenlandske organisationer. For at sikre at betingelserne for dispensation er opfyldt, træffer Erhvervsstyrelsen afgørelse efter indstilling fra kommunalbestyrelsen i det pågældende område. Styrelsens afgørelser kan ikke indbringes for anden administrativ myndighed. Bestemmelsen svarer til den dispensationsbestemmelse, der tidligere indgik i loven, og som blev ophævet i 2005.
Loven forenkler den rammeaftale, som regionsrådet og kommunalbestyrelserne i regionen indgår årligt om de regionale undervisningstilbud. Både proceduren for at indgå rammeaftalen og kravene til indholdet bliver forenklet. Rammeaftalen fastlægger regionsrådets pligt til at stille pladser på de regionale undervisningstilbud til rådighed for kommunerne og taksterne for brug af pladserne.
Loven indfører en ny afgrænsning af specialundervisning og anden specialpædagogisk bistand. Specialundervisning og anden specialpædagogisk bistand omfatter kun støtte til børn i specialklasser og specialskoler samt støtte til børn, hvis undervisning i den almindelige klasse kun kan gennemføres med støtte i mindst 9 undervisningstimer ugentligt.  Med loven skal der ikke længere træffes en afgørelse om specialundervisning til den enkelte elev, når det drejer sig om en elev med behov for støtte i mindre end 9 undervisningstimer om ugen. Det giver kommunerne større fleksibilitet til at tilrettelægge og tilpasse støtten til elever med særlige behov. Og det frigør ressourcer hos bl.a. pædagogisk-psykologisk rådgivning. Loven præciserer desuden praksis i Klagenævnet for vidtgående specialundervisning.  Loven finder anvendelse fra skoleåret 2012-13, for de frie skoler dog først fra skoleåret 2013-14.
Loven ophæver pointsystemet for ægtefællesammenføring og tilbagefører 24-års-reglen til den form, som reglen havde, før pointsystemet blev indført. I forlængelse heraf tilbageføres tilknytningskravet til det, der var gældende, før pointsystemet blev indført. Endvidere ændrer man 28-års-reglen om, hvilke personer der er undtaget fra tilknytningskravet, således at der i stedet skal gælde en 26-års-regel. Herudover vil opholdstilladelse som ægtefællesammenført normalt blive betinget af en bestået danskprøve.  Loven nedsætter endvidere den økonomiske sikkerhed, som en herboende ægtefælle skal stille i forbindelse med en ansøgning om ægtefællesammenføring til kr. 50.000. 
Med forslaget opfordredes finansministeren til at trække aktstykke 60 fra den 21. februar 2012 tilbage fra Finansudvalget. Aktstykket ville bemyndige Finansministeriet til på statens vegne at foretage en række dispositioner i Aarhus Lokalbank A/S og Vestjysk Bank A/S, som bl.a. ville indebære, at staten blev hovedaktionær i den fortsættende Vestjysk Bank A/S. I modsætning til det foreliggende aktstykke burde det ifølge forslagsstillerne være et krav, at staten opstillede nogle klare retningslinjer for, hvordan banken skulle drives, når staten var hovedaktionær.
Beslutningsforslaget havde til formål at opfordre Folketingets Præsidium til i samarbejde med regeringen at fremsætte forslag, der ændrede Folketingets forretningsorden og tiltrædelsesloven til EU, således at forhandlingsmandater i EU-sager blev flyttet fra behandling i Europaudvalget til behandling i Folketingssalen.
Beslutningsforslaget pålagde regeringen at iværksætte en national kortlægning af omfanget af radon ved daginstitutioner for børn under skolealderen, som efterfølgende kunne danne grundlag for initiativer til nedbringelse af radonniveauet de steder, hvor det er påkrævet af hensyn til sundhed og indeklima. Der blev afgivet beretning over forslaget.  
Ifølge forslaget skulle de frie grundskoler have mulighed for at oprette udskolingsskoler med 7.-10. klassetrin.  Efter friskoleloven var det ikke muligt at oprette en friskole, der koncentrerede sig om elever fra 7. til 10. klasse, sådan som det var for folkeskoler. Liberal Alliance henviste bl.a. til, at man gik på kompromis med princippet om frit skolevalg ved at forhindre fri konkurrence mellem private og offentlige skolers mulighed for at tilbyde udskolingsforløb.
Loven er en del af regeringens plan for »Effektiv administration i staten«, og det foreslås bl.a., at ministeren kan stille formkrav til ansøgninger om medicintilskud, herunder krav om, at ansøgningen foregår digitalt, og at Sundhedsstyrelsen fremover kun skal drive tre embedslægeinstitutioner mod fem nu. Herudover nedlægges Det Nationale Forebyggelsesråd, og sekretariaterne for Det Etiske Råd og Den Nationale Videnskabsetiske Komité sammenlægges.
Lovens hovedindhold er følgende: For det første flytter man handle- og betalingsforpligtelsen for plejefamiliers efteruddannelse og supervision fra den godkendende til den anbringende kommune. For det andet sikrer man de 12-14-årige partsstatus ved domstolene i sager om særlig støtte til børn. For det trejde fastsætter man en klar lovhjemmel om unges klageadgang over efterværnsafgørelser, der træffes, inden den unge fylder 18 år. Endelig fastsætter man en klar lovhjemmel om forpligtelsen til at tilbyde parterne gratis advokatbistand i sager, som Ankestyrelsen tager op af egen drift.  Loven skal ses i forlængelse af Barnets Reform og skal sikre, at lovgivningen er i overensstemmelse med aftalen om Barnets Reform og intentionerne bag reformen.   Loven træder i kraft den 1. juli 2012.
Loven giver tilskadekomne adgang til at rejse en sag om erstatning og godtgørelse i anledning af erhvervssygdom i sager, hvor tilskadekomnes fordring på erstatning og godtgørelse er forældet før den 1. januar 2008. Det skyldes, at nogle erhvervssygdomme er så længe om at udvikle sig, at kravet på erstatning og godtgørelse er forældet, før tilskadekomne har kendskab til sygdommen.  Loven giver tilskadekomne mulighed for at få behandlet disse sager, dvs. sager, hvor tilskadekomne senere bliver bekendt med sygdommen og sammenhængen med arbejdet.  Loven giver derudover tilskadekomne, der tidligere har fået behandlet en sag i det administrative system, mulighed for at genanmelde fordringen på erstatning og godtgørelse, hvis sagen ikke er anerkendt tidligere på grund af forældelse. Dette gælder både sager, der er behandlet efter gældende lov, og sager, der er behandlet efter tidligere lov.
Forslaget gik ud på at få nedsat momsen på hotel- og restaurantydelser til 7 pct. og ville give fuld momsafløftning på hotel- og restaurantydelser.  Formålet var dels at forbedre konkurrenceevnen for den danske hotelbranche, der er pålagt den højeste moms i Europa, dels at gøre det mere attraktivt for turister at benytte sig af restaurantydelser i Danmark, dels at gøre det mere attraktivt for virksomheder at placere aktiviteter i form af f.eks. konferencer i Danmark.
Loven har som hovedformål at skabe et hjemmelsgrundlag for, at Trafikstyrelsens kontrolsyn af synede køretøjer i langt højere grad kan ske på grundlag af en risikovurdering, så Trafikstyrelsen kan sætte ind med kontrolsyn der, hvor det har den største effekt. Desuden skabes hjemmel til, at Trafikstyrelsen i en periode på op til 4 uger efter et syn/omsyn får mulighed for uden retskendelse at foretage uanmeldt kontrolsyn af synede erhvervskøretøjer på virksomhedsarealer m.v., samt at Trafikstyrelsen mod indtægtsdækning kan overføre data fra Trafikstyrelsens registre til virksomheders videre kommercielle udnyttelse.
Loven udmønter en aftale, som den tidligere regering (V og KF) indgik den 4. maj 2010 med DF, SF, RV, EL og LA om en ordning om midlertidigt at nedsætte straffen for at have undladt at oplyse om udenlandsk indkomst i 2011.  Ordningen giver en nedsat straf i forhold til den straf, der ville blive tale om efter de almindelige regler. Uanset sagens størrelse bliver der ikke tale om fængsel. Ordningen går ud på, at man kan melde sig frivilligt i en periode fra 1. juli 2012 til 30. juni 2013. Man skal lægge kortene på bordet og samarbejde med SKAT om at fremskaffe alle oplysninger, og man skal betale alle skyldige skatter og afgifter inden for en kort frist, efter at kravet er gjort op.  Strafnedsættelsesordningen er åben for personer og selskaber, der har midler i lande, som SKAT hidtil ikke har kunnet få bankoplysninger fra. Kontohavere, der er udtaget til kontrol i Money Transfer-projektet, er afskåret fra at anvende ordningen.
Ifølge loven opretter man et nyt analyse- og forskningsinstitut under Økonomi- og Indenrigsministeriet. Instituttet får til opgave at udføre analyser og udarbejde og formidle anvendelsesorienteret og praksisnær forskning på kommunernes og regionernes ansvarsområder.   Det nye analyse- og forskningsinstitut etableres ved at sammenlægge Anvendt KommunalForskning (AKF), Dansk Sundhedsinstitut (DSI) og Det Kommunale og Regionale Evalueringsinstitut (KREVI).  Loven træder i kraft den 1. juli 2012.
Beslutningsforslaget pålagde regeringen inden den 1. januar 2013 at foretage de nødvendige ændringer, der krævedes for at styrke den private ejendomsret og borgernes retssikkerhed i forbindelse med kommunal ekspropriation. Der skulle bl.a. opstilles objektive kriterier for, hvornår der kunne tillades ekspropriation, og der skulle indføres en hovedregel om, at der ikke kunne eksproprieres til private formål. Desuden skulle der sikres en mere forenklet klageproces for de berørte borgere.
Med beslutningsforslaget pålagdes regeringen at fremsætte et lovforslag, der betød, at der blev oprettet en selvfinansierende statsgarantiordning for yngre landmænd, der ønskede at etablere sig.
Formålet med beslutningsforslaget var først og fremmest at få etableret en række foranstaltninger og samarbejder, der sikrede, at den fælleseuropæiske lovgivning om EU-borgeres afsoning i hjemlandet blev så effektivt udmøntet som muligt.   Desuden burde regeringen tage initiativ til et bilateralt samarbejde med en række lande for  at styrke samarbejdet om efterforskningen og forebyggelsen af grænseoverskridende kriminalitet, som blev begået i Danmark. Det havde man allerede kendskab til fra lignende samarbejder, som Norge havde indgået.
Ifølge forslaget skulle der gives bemyndigelse til ministeren til at fastsætte bindende retningslinjer for lægekonsulenters arbejde og kompetencer.
Loven har til formål at give offentlige myndigheder adgang til oplysninger om ejere af ihændehaveraktier, hvor ejerandelen udgør mindre end 5 pct. af selskabet. Dermed lever Danmark op til sine internationale forpligtelser til at udveksle sådanne oplysninger i kontroløjemed. Desuden ændrer loven ikkefinansielle børsnoterede virksomheders betaling for regnskabskontrol efter årsregnskabsloven og værdipapirhandelsloven. Det drejer sig om ca. 170 børsnoterede virksomheder. De nye bestemmelser kommer også til at gælde for regnskabskontrol med ikkefinansielle virksomheder fra lande uden for EU og EØS, som har værdipapirer optaget til handel på et reguleret marked i Danmark.
Formålet med beslutningsforslaget var at afskaffe registreringsafgiften på motorkøretøjer. Liberal Alliance begrundede bl.a. forslaget med, at registreringsafgiften var uhensigtsmæssig i et miljø- og sikkerhedsperspektiv, fordi den reducerede tilskyndelsen til køb af nye biler, som var mindre forurenende og mere sikre end ældre køretøjer. Desuden mente Liberal Alliance, at registreringsafgiften øgede incitamentet til at fraflytte Danmark ved at bidrage til væsentligt højere forbrugerpriser på personlig transport sammenlignet med Danmarks nabolande.
Loven skal sikre, at lejere ikke sættes ud af deres bolig, fordi lejen ikke er betalt. Derfor rykker man huslejebetalingen 3 dage frem, så den falder sammen med udbetaling af lejerens indkomst.  Loven skal også tilvejebringe bedre viden om husleje- og beboerklagenævnenes afgørelser ved at gøre det muligt at pålægge dem at indberette forskellige oplysninger om de sager, som de behandler.
Loven giver som udgangspunkt en lønmodtager, der bliver syg under ferien, ret til erstatningsferie. Lønmodtageren får ikke erstatningsferie før efter de første 5 feriedage, og lønmodtageren skal selv betale for den lægelige dokumentation.  Alle arbejdsgivere, som ikke i forvejen indberetter og indbetaler feriegodtgørelse til FerieKonto, skal fremover indberette feriegodtgørelse til indkomstregisteret. FerieKonto vil herefter elektronisk vise oplysningerne om feriegodtgørelse et samlet sted for den enkelte lønmodtager. Derved giver man alle lønmodtagere et samlet overblik over tilgodehavende feriegodtgørelse, man sikrer mod dobbeltforsørgelse og skaber større gennemsigtighed med feriepenge.  Loven følger af EU-Domstolens fortolkning af arbejdstidsdirektivets art. 7, stk. 1, i sagen C-277/08 (Pereda).
Dansk Folkeparti foreslog, at det skulle være muligt at dømme alle medvirkende for en konkret forbrydelse,  hvis det ikke var muligt at udpege gerningsmanden ved straffelovsovertrædelsen.
Formålet med beslutningsforslaget var at gøre det muligt at overføre bundfradrag for topskat mellem ægtefæller og registrerede partnere.   Liberal Alliance henviste til, at der på nogle områder skete en vis sambeskatning af ægtefæller, men at der ikke var adgang til at overføre et uudnyttet bundfradrag for topskat mellem ægtefæller og registrerede partnere. Liberal Alliance mente, at det diskriminerede familieformer, hvor den ene ægtefælle f.eks. havde prioriteret at være hjemmegående og bruge mere tid med børnene.
Loven har til formål at give rederier mulighed for at få en generel våbentilladelse til at bruge civile bevæbnede vagter om bord på danske lastskibe i områder, hvor der er risiko for pirateri og væbnede overfald på skibe. Baggrunden for lovforslaget var, at den gældende tilladelsesordning i våbenloven ikke svarede til rederiernes behov for af hensyn til navnlig besætningens sikkerhed ofte meget hurtigt at få udstedt eller ændret en konkret våbentilladelse til at bruge civile bevæbnede vagter.  Herudover foreslås det, at meddelelse af en sådan generel våbentilladelse forudsætter, at rederiet overholder en række nærmere regler og vilkår, som vil blive fastsat i en ny bekendtgørelse om brug af civile bevæbnede vagter på danske lastskibe. Med bl.a. krav til våben- og ammunitionstyper og opbevaringen heraf, krav om føring m.v. af en våbenbog, vagternes egnethed, rapportering i tilfælde af overfald eller angreb og tilladelsens gyldighedstid.  Loven indeholder desuden et forslag om indførelse af en afgift på 5.000 kr. for meddelelse af en generel våbentilladelse til rederiet. Endelig indeholder loven en ændring af reglerne i våbenloven og krigsmaterielloven, der implementerer Europa-Parlamentets og Rådets direktiv 2009/43/EF af 6. maj 2009 om forenkling af vilkår og betingelser for overførsel af forsvarsrelaterede produkter inden for Fællesskabet (forsvarsdirektivet), således at bestemmelserne tillige finder anvendelse på udførsler til EØS-lande.
Loven har til formål at ophæve den nedsættelse af aldersgrænsen for førere af lille knallert fra 16 til 15 år, som efter forslag fra VK-regeringen blev vedtaget i maj 2011, og som er fastsat til at skulle træde i kraft den 19. januar 2013.  Regeringen finder, at der er væsentlige færdselssikkerhedsmæssige hensyn, som taler for, at den nuværende aldersgrænse på 16 år, der har været gældende i mange år, bør fastholdes. Det foreslås derfor at ophæve den nedsættelse af aldersgrænsen til 15 år, som blev vedtaget ved lov nr. 479 af 23. maj 2011 om ændring af færdselsloven og lov om ungdomsskoler (Knallertkørekort og sanktioner ved ulovlig kørsel på knallert m.v.).  Derudover foreslås det, at knallertelever, som dumper enten teoriprøven eller den praktiske prøve til lille knallert, som indføres pr. 19. januar 2013, kan gå til prøve igen mod betaling af et omkostningsbestemt gebyr på 200 kr. Herved sikres, at eleven ikke bliver tvunget til at skulle tilmelde sig knallertuddannelsen på ny for at kunne aflægge køreprøven igen.  Endvidere indeholder loven en bestemmelse, der regulerer, hvornår en person, der har fået frakendt retten til at føre lille knallert, skal aflevere sit kørekort, ligesom lovforslaget indeholder gebyrer vedrørende udstedelse af kørekort til personer, der har fået frakendt førerretten eller retten til at føre lille knallert. Endelig foreslås en udtrykkelig hjemmel for justitsministeren til at fastsætte bestemmelser om betaling for tolk i forbindelse med aflæggelse af prøverne til lille knallert.
Loven gennemfører en ny model for puljeudlodning af de to almennyttige tipspuljer. Lovforslaget ændrer ikke ved de gældende fordelingsnøgler, men sikrer en hensigtsmæssig fordeling af tipsmidlerne, så de fordeles af de seks relevante ministerier, under hvis ressort formålet hører.
Formålet med loven er at rette op på nogle uhensigtsmæssigheder i reglerne om registrering af køretøjer, registreringsafgift af køretøjer og forbrugsregistrering af energiafgifter.     I loven indgår der regler, der skal bane vejen for den digitalisering af arbejdet med at registrere køretøjer, som skal finde sted medio 2012.  Der indgår også regler om forenkling og udligning af priserne for registrering af køretøjer og for nummerplader.  Derudover gør man reglerne om forholdsmæssig registreringsafgift ved leasing smidigere ved at åbne for skift af leasingtager/-giver i en godkendt leasingkontrakt.
Loven indebærer, at regeringen kan tiltræde en protokol om ændring af den gældende dobbeltbeskatningsoverenskomst mellem Danmark og Brasilien.   Formålet med protokollen er at få bragt nogle af bestemmelserne i den gældende dobbeltbeskatningsoverenskomst fra 1974 i overensstemmelse med, hvad der i mange år har været aftalt i andre danske dobbeltbeskatningsoverenskomster.   Ændringerne angår den metode, som Danmark skal anvende til at lempe dobbeltbeskatning, når personer og selskaber, der er hjemmehørende i Danmark, modtager indkomst fra Brasilien og begge stater kan beskatte indkomsten efter overenskomstens andre bestemmelser.
Loven indebærer, at regeringen kan tiltræde en ny dobbeltbeskatningsoverenskomst mellem Danmark og Ungarn, som afløser den gældende dobbeltbeskatningsoverenskomst fra 1978.  Overenskomsten indeholder regler for, hvornår Danmark og Ungarn kan beskatte forskellige former for indkomst, som en person eller et selskab, der er hjemmehørende i den ene stat, modtager fra den anden stat, og om, hvordan dobbeltbeskatning undgås.   Overenskomsten omhandler bl.a. regler om beskatning af udbytter, renter og royalties og offentlige ydelser. Det indgår også, at private pensioner kan beskattes i kildestaten, hvis denne stat har givet fradrag for indbetalingerne. Der er i den forbindelse aftalt en overgangsordning for personer, som den 27. april 2011 var hjemmehørende i Ungarn og var begyndt at modtage pension, så disse personer bevarer den fritagelse for dansk beskatning af deres danske private pension, som de har efter den nuværende overenskomst.     Dobbeltbeskatning ophæves ved creditmetoden, så Danmark som bopælsstat nedsætter sin skat af indkomst fra Ungarn med den skat, der er betalt i Ungarn af denne indkomst. Nedsættelsen kan dog højst udgøre et beløb svarende til den danske skat, der falder på den ungarske indkomst.
Loven skal styrke klimatilpasningsindsatsen i kommunerne og forenkle en række kommunale planprocesser. Loven giver således kommunerne mulighed for at vedtage klimalokalplaner og dermed anvende klimatilpasning som en lovlig planlægningsmæssig begrundelse for deres lokale planlægning.  Desuden indeholder loven tre ændringer, som har til formål at afbureaukratisere planloven. Det drejer sig om at lette muligheden for at ophæve forældede lokalplaner, at gøre det muligt at delegere beslutningskompetence til vedtagelse af planforslag til stående udvalg og at udvide området for udbygningsaftaler, dvs. frivillige aftaler, som en grundejer kan indgå med en kommune om betaling af infrastrukturanlæg m.v.
Loven har som formål, at Trafikstyrelsens tilsyn på jernbaneområdet og Jernbanenævnets drift brugerfinansieres. Desuden skabes hjemmel til, at infrastrukturforvalteren, Metroselskabet I/S eller Trafikstyrelsen, i forbindelse med baneprojekter, kan foretage arkæologiske forundersøgelser på et tidligere tidspunkt, end det er muligt i dag. Loven indeholder herudover en forenkling af reglerne om jernbaneoverkørsler samt regler om akkreditering af certificerende virksomheder, regler om godkendelse af uddannelsessteder for lokomotivførere, regler om, at internationale standarder kan være gældende, selv om de ikke foreligger på dansk, og regler om påbud og forbud til entreprenører og veteranbaner.
Loven er en del af transportaftalen af 29. januar 2009, »En grøn transportpolitik«, og transportaftalen af 7. februar 2012, »Elektrificering af jernbanen m.v.«. Loven indebærer, at andet spor på banestrækningen mellem Vamdrup og Vojens kan igangsættes. Strækningen udgør anden etape af udbygningen af banestrækningen mellem Vamdrup og Padborg.
Loven skal sikre en hurtig og effektiv behandling af klagesager på natur- og miljøområdet. Natur- og Miljøklagenævnet får således mulighed for at fokusere behandlingen af en klagesag på de væsentligste klagepunkter i en sag, ligesom klagenævnet får bedre mulighed for digital klagesagsbehandling. Klagesager skal fremover indsendes gennem førsteinstansen, der forpligtes til at overveje, om der er grundlag for at genoptage sagen. Herudover lægges der op til at nedsætte klagegebyret til 500 kr. fra de 3.000 kr., som det koster for organisationer, virksomheder m.v. i dag. Desuden begrænser man ministerens muligheder for at klage over kommunale afgørelser efter husdyrgodkendelsesloven til sager, hvor væsentlige nationale eller internationale interesser er berørt.   Loven udmønter en række af anbefalingerne fra ekspertudvalget om klagesystemet på natur- og miljøområdet.
Loven justerer sundhedsloven, bl.a. etableres det Nationale Patientindeks, som giver sundhedspersonale mulighed for at få adgang til et samlet digitalt overblik over relevante helbredsoplysninger om en patient. Loven giver også Team Danmarks sportsmedicinske team adgang til at henvise eliteidrætsudøvere til diagnostiske undersøgelser i det offentlige sygehusvæsen. Desuden udvides Medicintilskudsnævnet med et medlem, der skal repræsentere patient- og forbrugerinteresser.
Loven ændrer de nuværende regler om anonym donation af æg og sæd i forbindelse med kunstig befrugtning, så det bliver valgfrit at vælge donationsform, både for den enkelte donor, den enlige kvinde og det par, som ønsker at modtage donation i forbindelse med behandling med kunstig befrugtning. Desuden ophæver man forbuddet mod at udføre æg af Danmark, og man ophæver påbuddet om at destruere en ægtefælles eller samlevers opbevarede sæd i tilfælde af mandens død.
Ved kongelig resolution af 3. oktober 2011 blev de maritime uddannelser overført fra det hidtidige Økonomi- og Erhvervsministerium til Ministeriet for Forskning, Innovation og Videregående Uddannelser. Samtidig blev lodsområdet overført fra Forsvarsministeriet til Erhvervs- og Vækstministeriet.  Loven gennemfører en række ændringer af teknisk karakter. Ændringerne har til formål at tydeliggøre fordelingen af ressortansvaret mellem de relevante myndigheder.  Samtidig indfører man nye regler om klageadgang på lodsområdet.
Loven indebærer, at tidspunktet for, hvornår der skal fremsættes lovforslag om revision af lov om udendørs hold af svin, udsættes fra folketingsåret 2011-12 til folketingsåret 2012-13.
Loven opretter en ikkeretlig mæglings- og klageinstitution, der hurtigt og effektivt kan løse uoverensstemmelser om overtrædelse af internationale standarder og principper om global ansvarlig virksomhedsadfærd, jf. OECD's retningslinjer for multinationale virksomheder. På baggrund af en klage eller af egen drift behandler mæglings- og klageinstitutionen sager om overtrædelser, der vedrører danske virksomheder, organisationer og offentlige myndigheder, uanset hvor overtrædelserne synes at være begået. De nærmere regler for mæglings- og klageinstitutionens virksomhed fastsættes ved bekendtgørelse.   Desuden ændres årsregnskabslovens § 99 a vedrørende de 1.100 største danske virksomheders redegørelse for samfundsansvar til udtrykkeligt at omfatte en redegørelse for virksomhedens politikker for at respektere menneskerettighederne og reducere klimapåvirkning. Formålet er at skabe større åbenhed om danske virksomheders samfundsansvar.
Loven indfører to nye typer institutter for kollektiv investering (UCITS): Selskaber for investering med kapital, der er variabel (forkortet SIKAV’er), og værdipapirfonde. Det sker for at sikre danske udbydere mulighed for at udbyde disse typer af investeringsordninger i Danmark og i andre EU- og EØS-lande på lige fod med konkurrenter i andre EU-lande.   Loven forventes at øge den danske investeringsforvaltningsbranches konkurrenceevne, samtidig med at man fastholder den investorbeskyttelse og åbenhed, som allerede i dag kendes fra investeringsforeningerne.  Branchen får mulighed for at administrere andre former for UCITS end investeringsforeninger, og danske investorer får mulighed for at investere i de nye former for UCITS, der er udbredt i udlandet.
Vækstfonden får mulighed for at understøtte finansiering af vækst i sunde små og mellemstore virksomheder i form af ansvarlige lån inden for en ramme på 500 mio. kr. De virksomheder, der modtager lånene, skal samtidig have optaget andre lån m.v. fra finansielle institutter eller andre finansieringskilder på minimum samme beløb.  I praksis vil Vækstfonden anmode et antal pengeinstitutter om at give tilbud på priser og vilkår for at stille en låneadgang til rådighed. Det forventes således, at låneadgangen bliver etableret på almindelige markedsvilkår. Der er ingen særlige vilkår eller krav til løbetid.  Lovforslaget følger op på aftalen om udviklingspakken, som et bredt politisk flertal bestående af regeringen (Socialdemokratiet, Socialistisk Folkeparti og Radikale Venstre) og Venstre, Dansk Folkeparti, Liberal Alliance og De Konservative indgik den 2. marts 2012.
I lovforslaget foreslås bl.a., at fødevareministeren får mulighed for at fastsætte regler for markedsføring, herunder mærkning af dyr, f.eks. øremærkning, og at der tilvejesbringes hjemmel  til fastsættelse af et beredskab, når dyr har indtaget kontamineret foder eller på anden måde er kemisk forurenede. Endvidere foreslås bl.a., at resultater af diagnostiske laboratoriefund i forbindelse med undersøgelser for sygdomme hos dyr skal indberettes med henblik på at få et samlet overblik over forekomster af sygdomme hos husdyr.
Loven skaber mulighed for at etablere såkaldte startboliger. Startboliger er ungdomsboliger, der er målrettet unge i alderen 18-24 år, som har særligt behov for en bolig med tilhørende voksenstøtte.   Startboliger forventes primært etableret i eksisterende bebyggelse, men nybyggeri kan dog forekomme. Loven giver således mulighed for, at staten kan yde støtte til at ansætte støttepersonale, ligesom staten kan yde et mindre ombygningstilskud. Der er afsat i alt 131,2 mio. kr. i årene 2012-2015 til etablering af boligerne.   Loven indgår som led i satspuljeaftalen på det sociale område for 2012.
Formålet med loven er at styrke indsatsen over for udsatte børn og unge. Loven indeholder 7 hovedelementer.  1. Kommunernes adgang til at videregive oplysninger uden samtykke til den nationale videns- og specialrådgivningsorganisation (VISO) og VISO’s behandling af disse oplysninger præciseres. 2. De sociale myndigheder får mulighed for i særlige tilfælde at få adgang til hjemmet i såkaldt lukkede familier uden retskendelse. 3. SSD-samarbejdet udvides som led i den tidlige eller forebyggende indsats.  4. 18-årige får ret til en kontaktperson i 1 år som styrkelse af efterværnet for anbragte unge. 5. Målene i handlingsplaner for unge, som modtager særlig støtte, skal fastsættes i forhold til uddannelse og beskæftigelse.  6. Den mellemkommunale underretningspligt styrkes. 7. Der indføres underretningspligt til grønlandske kommuner.  Loven udmønter en del af satspuljeaftalen for 2012.  Loven træder i kraft den 1. juli 2012.
Ifølge § 18 i lov om Ligebehandlingsnævnet skal der i folketingsåret 2011-12 fremsættes forslag til revision af loven. På baggrund af indkomne input i forbindelse med revision af loven præciseres det i loven, at nævnet kan behandle sager om chikane og sexchikane. Dette sker for at tydeliggøre nævnets kompetence. Desuden skal formanden for nævnet fremover udpeges blandt landsdommere og præsidenten og vicepræsidenter i Sø- og Handelsretten. Endelig samles bestemmelserne om afvisning af sager i en ny bestemmelse. Dette sker for at tydeliggøre, at den egentlige kompetence til at afvise klager, herunder klager, der ikke skønnes egnet til nævnsbehandling, ligger hos nævnet.
Loven gennemfører en revision af loven om barseludligning på det private arbejdsmarked fra 2006. Revisionen præciserer barseludligningsloven, og man tilpasser betingelserne for de decentrale ordninger. Samtidig skaber man større fleksibilitet under hensyn til den nære sammenhæng med de decentrale barseludligningsordninger og de aftale- og overenskomstbaserede regler om løn under barsel.   Det overordnede formål med den lovbaserede barseludligningsordning på det private arbejdsmarked er at fremme ligestillingen mellem kvinder og mænd på det private arbejdsmarked. Dette sikrer man ved, at arbejdsgivere, som betaler løn under barsel til deres medarbejdere, får refusion for deres lønudgifter. Barseludligningsordningen kan derfor fjerne arbejdsgivernes økonomiske incitamenter til ikke at ansætte lønmodtagergrupper, som går på barsel. Tilsvarende vil barseludligningen gøre det mere attraktivt for arbejdsgivere at give deres medarbejdere løn under barsel, når de kan modtage refusion for deres lønudgifter.
Loven præciserer, at afgørelser efter serviceloven skal træffes på baggrund af faglige og økonomiske hensyn, og at kommunalbestyrelsen kan fastsætte lokalpolitiske serviceniveauer.  Dernæst indføres en tidsgrænse for, hvornår kommuner og regioner må rejse krav om betaling for hjælp efter serviceloven.  Endelig justeres refusionsordningen for særlig dyre enkeltsager og den juridiske ekspertise i de sociale nævn styrkes.  Loven udmønter dele af aftalen om kommunernes økonomi for 2012 og dele af satspuljeaftalen for 2012. Loven træder i kraft den 1. september 2012.
Formålet med loven er at inkludere flere børn i folkeskolen.   Loven giver børne- og undervisningsministeren bemyndigelse til at fastsætte regler om bopælskommunens inddragelse og godkendelse af undervisningstilbuddet til børn, der af de sociale myndigheder i bopælskommunen er henvist til et dagbehandlingstilbud eller anbragt i et anbringelsessted i en anden kommune.   Det forventes, at bemyndigelsen udnyttes til at fastsætte regler om, at beliggenhedskommunen skal inddrage bopælskommunen (den anbringende kommune) i de tilfælde, hvor man foreslår, at barnet henvises til specialundervisning i dagbehandlingstilbuddet eller på anbringelsesstedet. Bopælskommunen får dermed mulighed for - ud fra sit kendskab til barnet - at foreslå, at barnet i stedet henvises til et undervisningstilbud i folkeskolen.
Loven indfører et fleksibelt klasseloft i form af en gennemsnitlig klassekvotient på maksimalt 28 elever eller kursister i de gymnasiale fuldtidsuddannelser.
Formålet med loven er at udskyde revisionen af reglerne om forældres træning af børn med handicap. Revisionen skulle efter de gældende regler finde sted i folketingsåret 2011-12. Revisionen foreslås udskudt til folketingsåret 2015-16.  De gældende regler er en del af udmøntningen af satspuljeaftalen for 2008.  Loven træder i kraft den 1. juli 2012.
Loven ændrer en revisionsklausul i lov om ungdomsuddannelse for unge med særlige behov, så loven først skal tages op til revision i folketingsåret 2012-13.  Udsættelsen sker for at vurdere behovet for en eventuel justering af uddannelsens rammer og indhold. Bl.a. undersøger man, om ungdomsuddannelsen lever op til lovens formål, om målgruppen er rigtigt afgrænset, og om midlerne anvendes hensigtsmæssigt.
Formålet med loven er at præcisere og styrke Børnerådets fortalervirksomhed med henblik på at fremme børns rettigheder i samfundet. Det tydeliggøres således, at rådet som led i sin fortalervirksomhed skal informere og rådgive regeringen og Folketinget om børns forhold i samfundet. Endvidere tydeliggøres det, at rådet kan inddrage børns synspunkter i sit arbejde, og det fastsættes, at rådet kan anmode institutioner, hvor børn opholder sig, om at aflægge besøg med henblik på at styrke rådets viden og læring om børns vilkår.  Endelig tydeliggøres det, at rådet i forhold til sit virke er uafhængigt og tværfagligt sammensat.  Loven skal ses i sammenhæng med styrkelsen af Folketingets Ombudsmands kompetencer på børneområdet. Loven udmønter en del af satspuljeaftalen for 2012. Loven træder i kraft den 1. juli 2012.
Loven indebærer, at ordningen med frit skolevalg bliver gjort permanent.  Frit skolevalg indebærer, at forældre har krav på, at deres barn kan optages i en folkeskole efter eget valg i bopælskommunen eller i en anden kommune, hvis der er plads på den ønskede skole.  Kommunalbestyrelsen kan i ganske særlige tilfælde suspendere det frie skolevalg for at beskytte særligt sårbare klasser eller klassetrin.  Loven udmønter endvidere dele af kommuneaftalen for 2012. Bopælskommunens visitering af elever med specialundervisningsbehov bliver bindende for skolekommunen, hvad angår tilbuddets karakter. Syge og handicappede elever, som benytter det frie skolevalg, kan alene få afholdt udgifter til befordring, som svarer til befordring til distriktsskolen eller den skole, som de er henvist til.
Loven stiller krav om, at uddannelsesinstitutioner på ungdomsuddannelserne skal anvende digital selvbetjening ved ansøgninger om specialpædagogisk støtte. Uddannelsesinstitutioner, elever og kursister skal modtage afgørelser, meddelelser m.v. om ansøgningen digitalt.
Det fremgår af lovændringen fra 2007, at andre aktører, der varetager opgaver som led i den aktive beskæftigelsesindsats, efter aftale med kommunen har de samme muligheder som kommunerne for at bruge uddannelsesaktiviteter som led i beskæftigelsesindsatsen.   Denne lov ophæver en revisionsklausul, så man uændret viderefører ordningen med anden aktørs mulighed for brug af uddannelsestilbud.
Ifølge forslaget skulle man afskaffe den midlertidige udligningsskat på pensionsudbetalinger.  Liberal Alliance mente, at udligningsskatten svækkede tilliden til det opsparingsbaserede danske pensionssystem, og at den tilskyndede danskerne til at arbejde mindre og overveje en tidligere pension.  Liberal Alliance ønskede derfor at afskaffe udligningsskatten for herved at genoprette tilliden til det danske pensionssystem.
Formålet med forslaget var at styrke ytrings- og tankefriheden, og der skulle fremsættes forslag om de fornødne lovændringer m.m. Det gjaldt herunder en ændring af straffelovens § 266 b (racismeparagraffen), så den i højere grad blev begrænset til at omhandle tilfælde, hvor trusler samt nedværdigende og forhånende ytringer mod visse grupper medførte en nærliggende fare for at forstyrre den offentlige orden.  Desuden skulle man ophæve straffelovens § 140 (blasfemiparagraffen) og ændre ordlyden af straffelovens § 267 (injurieparagraffen), så den lød, som følger: »Den, som krænker en andens ære ved at fremsætte eller udbrede sigtelser for et forhold, der er egnet til at nedsætte den fornærmede i medborgeres agtelse, straffes med bøde eller fængsel indtil 4 måneder.«  Endelig skulle man ændre straffelovens § 114 e, så ensidig journalistik og nyhedsformidling ikke i sig selv ville kunne fortolkes som værende omfattet af bestemmelsen om virksomhed fremmende for terrorhandlinger, jf. § 114 e, hvilket i dag kan straffes med indtil 6 års fængsel.
Beslutningsforslaget pålagde regeringen at igangsætte en omstrukturering af rejsetidskompensationen for jernbanerejser, hvori følgende elementer indgik: Ordningen skulle omfatte samtlige jernbaneoperatører og gælde for hele rejsens forløb fra station til station. Samtidig skulle ordningen sikre en reel udbetaling, når operatørerne ikke levede op til deres forpligtelser angående rettidighed, pålidelighed og de ydelser, den rejsende havde betalt for, samt pålægge operatørerne pligt til at oplyse om kompensationsmulighederne. Endelig skulle ordningen indrettes, så pendlere, der opgav kontokortoplysninger, automatisk blev tilmeldt pendlerrejsegarantien, når de købte månedskort, og ordningen skulle administreres af en neutral instans, der ikke var involveret i den trafikhændelse, der blev søgt kompensation for, og som tillige kunne virke som mægler mellem passageren og operatøren.
Liberal Alliance foreslog, at skoleledelsernes ledelsesbeføjelser blev styrket, så de selv fik mulighed for at ansætte og afskedige folkeskolelærere.  Beslutningsforslaget blev senere taget tilbage af Liberal Alliance. 
Liberal Alliance foreslog at afskaffe det nuværende krav om obligatoriske elevplaner i folkeskolen og ønskede desuden en større metodefrihed i den løbende evaluering af eleverne end den, der eksisterede.  Krav om obligatoriske elevplaner burde efter forslagsstillernes opfattelse erstattes af større frihed og beslutningskompetence på de enkelte skoler til at vælge evalueringsform.
Beslutningsforslaget skulle sikre mulighed for, at universiteterne kunne overtage deres bygninger, som det var tilfældet med DTU og CBS. Der blev ikke afgivet betænkning til forslaget, men udvalget var positivt over for, at der efterfølgende afholdtes en høring om selveje.
Beslutningsforslaget pålagde regeringen at igangsætte en uvildig undersøgelse af miljøeffekterne af de danske vandmiljøplaner fra den første, Vandmiljøplan I, fra 1987 til de seneste vandplaner fra december 2011. Undersøgelsen skulle være igangsat inden udgangen af 2012 og inddrage både nationale og internationale eksperter.
Formålet med beslutningsforslaget var, at forlystelser skulle undtages fra elafgiftslovens bilag 1, således at de fik mulighed for at få tilbagebetalt elafgift.  Liberal Alliance henviste til, at turismeerhvervets betydning i forhold til den internationale konkurrenceevne var steget betydeligt, og med den betydning, forlystelsesvirksomheder har for turismen, var den manglende afgiftsgodtgørelse uforståelig, konkurrenceforvridende og en barriere for udviklingen af forlystelserne fremover.  Konkurrenceudsatte erhverv som forlystelsesparker burde efter Liberal Alliance derfor sidestilles med andre erhverv med hensyn til elafgifter.
Formålet med beslutningsforslaget var at afskaffe boafgiften. Liberal Alliance mente, at det var forkert, at staten skulle tjene på familiemedlemmers dødsfald, at skat af arv var en urimelig dobbeltbeskatning, og at den arv, som en afdød efterlader sig, skulle tilfalde arvingerne fuldt ud. Liberal Alliance mente, at det, at ens familie kunne høste en del af frugten af et langt arbejdsliv, i langt højere grad skulle motivere den enkelte til at yde en ekstra indsats, og derfor ønskede forslagsstillerne at afskaffe boafgiften.
Beslutningsforslaget pålagde regeringen at fremsætte lovforslag, der skulle ophæve offentlige institutioners mulighed for at opnå dispensation fra ligebehandlingsloven. Forslaget blev stillet med udgangspunkt i dispensationer tildelt Københavns Universitet og Århus Universitet, og Folketinget pålagde regeringen at fremsætte lovforslag inden udgangen af 2012.  
Med forslaget pålagdes regeringen at indføre lodspligt for fragtskibe, der skulle passere Limfjordsbroerne. Med baggrund i en aktuel påsejling af jernbanebroen over Limfjorden henviste forslagsstillerne til de alvorlige følger for trafikken, hvis broerne blev påsejlet og skadet alvorligt. Anvendelse af lods skulle sikre, at en navigatør med kendskab til de lokale forhold kunne føre et skib sikkert igennem farvandet ved Limfjordsbroerne.
Beslutningsforslaget gik ud på at få indført et bestilleransvar.  Den, der bestilte en tjenesteydelse eller aftalte en entreprise, skulle i sidste ende kunne gøres økonomisk ansvarlig for retmæssige krav fra leverandørens ansatte ved manglende løn (feriepenge, pension m.m.) og retmæssige krav fra myndighederne ved manglende skatteindbetalinger, moms og ATP-bidrag og overholdelse af anden lovgivning. Ansvaret skulle også gælde ved udlicitering af opgaven, og det skulle gælde alle led i kæden. Lovgivningen om bestilleransvar skulle desuden indeholde bestemmelser om sanktioner i form af bøder, fratagelse af muligheden for at drive virksomhed m.v. samt fastsætte en bagatelgrænse. Detailhandel skulle ikke være omfattet af reguleringen.  Forslaget var en delvis genfremsættelse af beslutningsforslag nr. B 40 fra folketingsåret 2010-11 (1. samling).
Beslutningsforslaget havde til formål, at Folketinget kunne meddele sit samtykke til, at Danmark ratificerede traktaten af 2. marts 2012 om stabilitet, samordning og styring i Den Økonomiske og Monetære Union (finanspagten). Finanspagtens overordnede formål var at fremme budgetdisciplin gennem en finanspolitisk aftale, at styrke samordningen af de deltagende EU-medlemsstaters økonomiske politikker og at forbedre styringen i euroområdet.
Loven er en del af opsplitningen af det tidligere Dansk Center for Internationale Studier og Menneskerettigheder i to selvstændige institutter.  Med loven oprettes Institut for Menneskerettigheder – Danmarks Nationale Menneskerettighedsinstitution for at styrke uafhængigheden af Danmarks nationale menneskerettighedsinstitution i henhold til de såkaldte Parisprincipper. Samtidig styrkes instituttets mandat i forhold til rapportering og overvågning af menneskerettigheder.
Loven ændrer lov om vederlag og pension m.v. for ministre på to punkter. Det gælder reglerne om størrelsen af grundvederlaget til ministre og reglerne om beregning af eftervederlagsperioden for afgåede ministre. Nedsættelsen af grundvederlaget til ministre med 5 pct. i årene 2011 og 2012, der blev gennemført i 2010, jf. ministervederlagslovens § 1, stk. 2, forlænges til også at gælde i årene 2013, 2014 og 2015. Samtidig sker der med virkning fra den 1. april 2012 en teknisk opskrivning af grundvederlagets grundbeløb. Beregningen af eftervederlagsperioden for afgåede ministre ændres, så tidligere ministerperioder, der allerede har udløst eftervederlag, ikke på ny medtages ved beregningen. Det sikres samtidig, at en afgået minister ved til- og fratrædelser inden for kortere tidsrum ikke mister tidligere erhvervet ret til eftervederlag.
Loven indfører krav om, at borgere fra slutningen af 2012 skal anvende digitale selvbetjeningsløsninger på udvalgte områder, når de henvender sig til det offentlige. Loven skal ses i forlængelse af regeringens målsætning om, at al kommunikation mellem borgere, virksomheder og det offentlige skal foregå digitalt inden udgangen af 2015. Målsætningen fremgår af regeringsgrundlaget fra oktober 2011. Loven træder i kraft den 1. december 2012. Loven gælder ansøgninger, anmeldelser og indberetninger m.v., der indgives den 1. december 2012 og senere.
Loven betyder, at det offentlige får ret til at sende digitale meddelelser i Offentlig Digital Post til alle borgere og virksomheder, og at borgere og virksomheder som udgangspunkt ikke kan fravælge at modtage digital post fra det offentlige til fordel for papirpost. Loven sidestiller retsvirkningerne af digital kommunikation i Offentlig Digital Post med retsvirkningerne af skriftlige meddelelser, der sendes med traditionel papirpost.   Loven omfatter alle former for meddelelser fra det offentlige, herunder afgørelser, men loven vedrører alene kommunikation i Offentlig Digital Post. Loven skal ses i forlængelse af regeringens målsætning om, at al kommunikation mellem borgere, virksomheder og det offentlige skal foregå digitalt inden udgangen af 2015.
Loven gennemføres i sammenhæng med implementeringen af effektiv administration i staten.  Loven nedlægger auditørfunktionen, der er en særlig institution oprettet på Transportministeriets område til at varetage de tjenstlige forhør i disciplinærsager i henhold til reglerne i tjenestemandsloven.
Loven indeholder bl.a. følgende elementer: – Dagpengemodtagere, kontanthjælpsmodtagere, modtagere af ledighedsydelse og modtagere af særlig ydelse skal ikke møde op til samtaler i f.eks. jobcenteret og a-kassen og deltage i tilbud, hvis de inden for 6 uger er på vej i ordinær beskæftigelse på fuld tid eller på barsel, efterløn, fleksydelse eller pension. Det samme er tilfældet, hvis de er på arbejdsfordeling eller hjemsendt på grund af vejrlig eller materialemangel. Samtalerne kan i stedet ske telefonisk, digitalt eller pr. brev. – Sygedagpengemodtagere skal ikke møde personligt op til opfølgningssamtaler eller deltage i tilbud, hvis de inden for 6 uger forventes fuldt raskmeldte og på vej tilbage i job eller forventes at gå på barsel. Samtalerne kan i stedet ske telefonisk, digitalt eller ved brev. – Reglerne om mindre intensiv indsats gælder også kontanthjælpsmodtagere, der er omfattet af integrationsprogrammet efter integrationsloven.  Loven er et led i udmøntningen af aftalen fra den 4. maj 2011 om at forenkle beskæftigelsesindsatsen, som er indgået mellem den daværende regering (Venstre og Det Konservative Folkeparti) og  Socialdemokratiet, Radikale Venstre, Dansk Folkeparti, Liberal Alliance og Kristendemokraterne.
Formålet med loven er at kvalificere sagsbehandlingen i klagesager om specialundervisning. Loven gør det muligt at delegere sekretariatsfunktionerne for Klagenævnet for vidtgående specialundervisning fra Ministeriet for Børn og Undervisning til Ankestyrelsen. Sagsbehandling af sager om specialundervisning vil dermed foregå i et professionelt miljø, som har stor erfaring i sager om specialtilbud.
Loven indeholder følgende ændringer: - Man ændrer kriterierne for at ophæve fælles forældremyndighed. - Statsforvaltningerne får mulighed for at afvise anmodning om ændring af forældremyndighed eller bopæl. - Man forenkler reglerne om transport. - Man lemper betingelserne for at fastsætte samvær med andre end barnets forældre. - Fremover kan kun statsforvaltningerne behandle afgørelser om samvær. - Alle børnesamtaler gennemføres af en børnesagkyndig. - Forældrene orienteres på forhånd om børnesamtalens karakter.  - Man tydeliggør muligheden for at indhente sagkyndige erklæringer om forældre.   Loven udmønter aftalen om ændring af forældreansvarsloven af den 8. februar 2012 mellem regeringen (Socialdemokratiet, Radikale Venstre og Socialistisk Folkeparti), Venstre, Dansk Folkeparti, Enhedslisten, Liberal Alliance og Det Konservative Folkeparti.   Loven træder i kraft den 1. oktober 2012.
Loven gennemfører dele af EU-direktiv 2010/84 om lægemiddelovervågning. Man indfører nye krav til Sundhedsstyrelsen og lægemiddelvirksomhederne, herunder krav om at anvende et ensartet overvågningssystem.  Herudover justeres lægemiddelloven. Man præciserer bl.a. Sundhedsstyrelsens adgang til at kontrollere kliniske lægemiddelforsøg og indfører en hjemmel til ministeren til at fastsætte regler om, at Sundhedsstyrelsen kan videregive fortrolige oplysninger om lægemidler til Statens Seruminstitut, der har overtaget udarbejdelsen af lægemiddelstatistik pr. 1.marts 2012.
Med loven moderniseres den tidligere lov om internationalt udviklingssamarbejde, der blev vedtaget i 1971. Loven er tilpasset den internationale kontekst, som det danske udviklingssamarbejde foregår inden for i dag, og fremhæver de typer af indsatser, som er mest relevante. Med loven lægges op til øget åbenhed i forvaltningen af udviklingsbistanden samt organisatoriske ændringer i rådgivning om bistand. Loven etablerer et nyt Udviklingspolitisk Råd. Samtidig nedlægges Rådet for Internationalt Udviklingssamarbejde og Styrelsen for Internationalt Udviklingssamarbejde.
Beslutningsforslaget gik ud på at afskaffe de muligheder for tilslutningspligt og forblivelsespligt til et kollektivt varmeforsyningsanlæg med en bestemt energiform, som den nuværende lovgivning giver kommunerne ret til at pålægge borgerne. Formålet var at sikre borgernes frie valg af energiformer, også når det gjaldt varmeforsyning. Det var forslagsstillernes overbevisning, at en afskaffelse af tilslutningspligten og forblivelsespligten til en bestemt energiform ville sikre bedre og mere konkurrencedygtige priser for borgerne.
Ifølge beslutningsforslaget pålagdes regeringen til snarest at tage skridt til en levetidsforlængelse for DSB's IC3-togsæt. Baggrunden for forslaget var den manglende idriftsættelse af DSB's IC4-tog.
Forslaget indebar, at regeringen skulle fremsætte lovforslag, der hævede aldersgrænsen for adoption til 45 år, således at den blev identisk med aldersgrænsen for kunstig befrugtning. 
Folketinget pålagde regeringen at tage de nødvendige initiativer til oprettelse af en særlig offerfond, der skulle have til formål generelt at øge opmærksomheden på og viden om ofres situation og generelt at styrke behandlingen af og støtten til ofre for forbrydelser. Fonden skulle eksempelvis kunne give støtte til rådgivningscentre for voldtægtsofre, finansiere driften af den eksisterende offerrådgivning, støtte forskning og uddannelse inden for området. Desuden skulle fonden dække den egenbetaling, der var for psykologhjælp, især for ofre, der ikke havde høje indtægter.
Lovforslaget er det ene af de halvårlige lovforslag om de personer, der får meddelt indfødsret (statsborgerskab) i Danmark.
Lovforslaget udmønter aftalen »Pakke vedr. sort arbejde«, som blev indgået i forbindelse med finanslovaftalen for 2012 mellem regeringen (S, RV og SF) og EL. Hensigten med lovforslaget er at tydeliggøre begrebet sort arbejde for derigennem at opnå en bredere accept af, at myndighederne går hårdere til værks, når det gælder det mere organiserede og systematiske sorte arbejde.   Lovforslaget indeholder en lang række elementer. Bl.a. kan nævnes: - Tydeliggørelse af reglerne for skattefrihed, når borgere hjælper venner og familie.  - Regler om skattefritagelse, når unge og folkepensionister modtager betaling for arbejde udført i private hjem.  - Krav om digital betaling ved køb af ydelser over 10.000 kr.  - Hjemmel til, at der kan foretages kontrol på privat grund uden retskendelse, når der synligt kan konstateres udendørs aktiviteter af professionel karakter. - Forslag om, at vare- og lastbiler med en tilladt totalvægt på ikke over 4 t (gulpladebiler) skal være forsynet med navn eller logo. - Forslag om, at der på byggepladser indføres obligatorisk skiltning for entreprenører og håndværkere.
Ved loven indføres en jobpræmie som en 2-årig forsøgsordning for at reducere risikoen for langvarig ledighed blandt kontanthjælpsmodtagere. Forsøget indebærer, at målgruppen for forsøget får en ekstra økonomisk gevinst ved at skaffe sig arbejde og at komme ud af langvarig ledighed. Forsøgsordningen gælder i perioden fra 1. juni 2012 til og med 31. maj 2014. Forsøgsordningen bygger på de samme principper, som gælder for den 2-årige forsøgsordning om jobpræmie til enlige forsørgere.   Baggrund Loven er et led i finanslovsaftalen for 2012 mellem regeringen og Enhedslisten.
Forslaget havde til formål at pålægge regeringen inden udgangen af indeværende kalenderår at gennemføre de fornødne ændringer af lovgivningen, der sikrede et forbud mod menneskers seksuelle omgang med dyr. Det skulle fremgå af lovforslaget, at det var selve den seksuelle handling, der blev forbudt, således at en overtrædelse af loven ikke var betinget af, at dyret blev udsat for smerte m.v. Lovforslaget skulle endvidere indebære, at enhver form for seksuel udnyttelse af dyr, herunder fremstilling og udbredelse af dyrepornografi, blev forbudt. Overtrædelse skulle straffes på linje med andre overtrædelser af dyreværnsloven.
Enhedslisten foreslog at indføre skærpede sikkerhedsbestemmelser og ny teknologi til sikring af asfalt- og vejarbejdere. Da mange bilister overtrådte hastighedsgrænserne, hvor der var vejarbejde, mente Enhedslisten, det ville være relevant at skærpe de sanktioner, der trådte i kraft, når fartgrænserne ikke blev respekteret. Det kunne enten være, at det skulle koste flere klip i kørekortet, eller at der blev nemmere adgang til fradømmelse af kørekort, konfiskation af køretøj m.v.
Forslaget indebar, at regeringen skulle gennemføre de fornødne ændringer af lovgivningen, således at udlændinge, som blev tildelt opholdsstatus i medfør af udlændingelovens §§ 7 og 8, skulle leve op til de samme optjeningsprincipper i forhold til førtidspension som alle andre personer. 
I beslutningsforslag om at fastfryse grundskylden på 2012-niveau pålagdes regeringen inden udgangen af 2012 at fremsætte lovforslag, som med forbehold for ændringer i de kommunale grundskyldssatser fastfrøs grundskylden på dens niveau i 2012. Formålet med forslaget var at undgå en voldsom stigning i ejendomsskatterne. Forslaget blev fremsat af Brian Mikkelsen (KF), Lars Barfod (KF), Benedikte Kjær (KF) samt Mike Legarth (KF). Forslag til folketingsbeslutning om at fastfryse grundskylden på 2012-niveau blev 2. behandlet/forkastet den 13. juni 2012. 
Med forslaget pålagdes regeringen i løbet af 2012 at fremsætte lovforslag, der ville få den virkning, at den, der offentligt forhånede Danmark eller en fremmed nation, en fremmed stat, det danske eller en fremmed nations eller stats flag eller andet anerkendt nationalitetsmærke eller De Forenede Nationers eller Det Europæiske Råds flag, blev straffet med bøde eller fængsel indtil 2 år.
Loven indfører en dispensationsadgang til at nedsætte stående udvalg i regionerne. Der er efter den gældende regionslov ikke mulighed for at give dispensation til, at regioner nedsætter stående udvalg. Formålet med loven er derfor at give ministeren mulighed for at kunne godkende, at et regionsråd kan etablere et udvalgsstyre med stående udvalg.   Loven træder i kraft den 1. juli 2012.
Loven indebærer, at en forsøgspersons tilbagekaldelse af samtykke til at deltage i et forskningsprojekt ikke får konsekvenser i forhold til de oplysninger, som allerede er indgået i forskningsprojektet.  Herudover etablerer man en hjemmel til at behandle personoplysninger som en del af sundhedsvidenskabelige forskningsprojekter.
Det var et led i strukturaftalen, som dannede grundlag for kommunalreformen, at kommuner med under ca. 20.000 indbyggere, hvor der ikke var opbakning til en kommunesammenlægning, i stedet kunne indgå et forpligtende kommunalt samarbejde med en eller flere kommuner.   Loven indfører større fleksibilitet i reglerne om de forpligtende kommunale samarbejder. Det sker ved at udvide samarbejdet med flere opgaver end dem, der er omfattet af loven, ved at ophæve det gældende krav om, at de deltagende kommuner skal være nabokommuner, og ved at etablere hjemmel til hjemtagelse af opgaver for fastlandskommuner.   Loven træder i kraft den 1. juli 2012.
Loven lægger op til, at Det Økonomiske Råd får en mere fremtrædende plads i vurderingen af finans- og udgiftspolitikken.   Konkret skal Det Økonomiske Råd vurdere, om den førte økonomiske politik er holdbar. Rådet skal desuden vurdere, om de udgiftslofter, der er vedtaget af Folketinget, stemmer med de finanspolitiske målsætninger, og om de vedtagne udgiftslofter bliver overholdt. Vurderingen skal bidrage til debat om udgiftslofterne.
Med loven kan de ni frikommuner (Fredensborg, Fredericia, Gentofte, Gladsaxe, Odense, Odsherred, Vejle, Vesthimmerland og Viborg) indtil den 31. december 2015 gennemføre forsøg med det formål at forbedre kvaliteten af den kommunale service over for borgerne, øge det lokale selvstyre, understøtte en bedre ressourceudnyttelse i kommunerne eller øge effektiviteten af den kommunale opgaveløsning. Formålet med loven er dels at indføre generelle retlige rammer for frikommuneforsøget, dels at skabe hjemmel til konkrete forsøg, som ikke kan imødekommes inden for gældende lovgivning. Loven er led i udmøntningen af regeringsgrundlaget »Et Danmark, der står sammen« fra oktober 2011. Den træder i kraft den 1. juli 2012, og forsøg skal være iværksat senest den 31. december 2013.
Loven skal styrke konkurrencen på elmarkedet. Elhandelsvirksomhederne bliver de centrale aktører på markedet, som har den primære kontakt til kunderne og udsender én samlet regning til forbrugeren. De overtager ansvaret for at opkræve elafgifter fra netvirksomhederne, der får en mere tilbagetrukken rolle som engrosleverandører af net- og systemydelser.  Loven er en opfølgning på aftalen fra den 22. marts 2012 om dansk energipolitik 2012-2020, som er indgået mellem regeringen (S, RV og SF) og et flertal af partierne i Folketinget (V, DF, EL og KF).
Loven skal styrke den enkelte regions incitamenter til at overholde de samlede økonomiske rammer for regionerne. Loven indfører et permanent system for sanktioner over for regionerne, når de overskrider budgetterne. Loven skal understøtte, at de offentlige finanser udvikler sig i overensstemmelse med 2020-planen, og at Danmark efterlever kravene i EU’s stabilitets- og vækstpagt om ikke at have underskud på mere end 3 pct. af bruttonationalproduktet (BNP). Loven skal ses i sammenhæng med budgetloven og loven, der vedrører sanktioner for kommunerne ved budgetoverskridelser.   Loven træder i kraft den 1. juli 2012 og har virkning fra og med tilskudsåret 2013.
Loven skal styrke den enkelte kommunes incitamenter til at overholde de samlede økonomiske rammer for kommunerne. Loven indfører et permanent system for sanktioner over for kommunerne, når de overskrider budgetterne. Loven skal understøtte, at de offentlige finanser udvikler sig i overensstemmelse med 2020-planen, og at Danmark efterlever kravene i EU’s stabilitets- og vækstpagt om ikke at have underskud på mere end 3 pct. af bruttonationalproduktet (BNP). Loven skal ses i sammenhæng med budgetloven og loven, der vedrører sanktioner for regionerne ved budgetoverskridelser.  Loven træder i kraft den 1. juli 2012, og har virkning fra og med tilskudsåret 2013.
Loven skal sikre balance eller overskud på de samlede offentlige finanser og en hensigtsmæssig udgiftsstyring i stat, kommuner og regioner. Man indfører som noget nyt et krav om budgetbalance i det danske budgetsystem, der bl.a. går ud på, at den samlede budgetstilling på de samlede offentlige finanser skal være i balance eller udvise et overskud.  Man indfører også en såkaldt korrektionsmekanisme med automatiske korrektioner til at gennemføre det. Derudover indfører man et nyt udgiftspolitisk styringssystem med udgiftslofter for henholdsvis stat, kommuner og regioner.  Regeringen (S, RV, SF) har indgået aftale med Venste og Det Konservative Folkeparti om loven.
Loven indgår i indsatsen for, at hele energiforsyningen skal dækkes af vedvarende energi. Loven giver mulighed for biomassebaseret varmeproduktion på de centrale kraft-varme-værker og på udvalgte barmarksværker. Desuden begrænses installationen af olie- og naturgasfyr. Loven er en opfølgning på aftalen fra den 22. marts 2012 om dansk energipolitik 2012-2020, som er indgået mellem regeringen (S, RV og SF) og et flertal af partierne i Folketinget (V, DF, EL og KF).
Lovens hovedformål er at oprette et nyt nævn, Udlændingenævnet, der skal fungere som et uafhængigt sagkyndigt nævn og på en række udlændingeretlige områder virke som klageinstans for afgørelser truffet af Udlændingestyrelsen og Styrelsen for Fastholdelse og Rekruttering.  Desuden sikrer loven udlændinge stemmeret ved lokalvalg efter 3 år. Det betyder, at herboende udlændinge, der ikke er nordiske statsborgere eller statsborgere i de øvrige medlemsstater i Den Europæiske Union, fremover opnår kommunal og regional valgret og valgbarhed efter 3 års uafbrudt fast bopæl i Danmark. 
Lovforslaget ophæver for det første det gældende pointsystem for tidsubegrænset opholdstilladelse. For det andet viderefører lovforslaget kravet om, at ægtefællesammenføring er betinget af, at den herboende udlænding opfylder en række af de betingelser, der gælder for opnåelse af tidsubegrænset opholdstilladelse. Endelig justerer lovforslaget udvisningsreglerne, så den gældende afvejningsbestemmelse ændres til, at der altid skal ske udvisning, medmindre dette vil være i strid med internationale forpligtelser.
Loven nedlægger Center for Energibesparelser (Go’ Energi), som blev etableret i marts 2010 for at fremme effektiv brug af energi i husholdninger, i det offentlige og i erhvervslivet.   Loven er en opfølgning på aftalen fra den 22. marts 2012 om dansk energipolitik 2012-2020, som er indgået mellem regeringen (S, RV og SF) og et flertal af partierne i Folketinget (V, DF, EL og KF). I aftalen indgår en betydelig styrkelse af energispareindsatsen og en række konkrete tiltag, som finansieres ved at afvikle kampagne- og informationsaktiviteter i Center for Energibesparelser. Centerets resterende midler og aktiviteter overflyttes til Energistyrelsen.
Loven udvider adgangen til at frakende en kørelærer retten til at udøve virksomhed som kørelærer i de situationer, hvor den pågældende ikke overholder reglerne for at udøve kørelærervirksomhed.   Loven indeholder en bestemmelse om, at den, der ved dom findes skyldig i grov eller gentagen overtrædelse af regler om at udøve virksomhed som kørelærer, ved dommen kan frakendes retten til at udøve denne virksomhed inden for et nærmere fastsat tidsrum af mindst 1 år eller for bestandigt.
Formålet med loven er at revidere og modernisere området for afgift af skadesforsikringer, så afgiftsstrukturen forenkles og mobiliteten og konkurrencen på forsikringsmarkedet øges til gavn for kunderne.  Loven indfører således en løbende præmieafgift på skadesforsikringer til afløsning af den gældende stempelafgift. Det betyder, at forsikringstageren får afgiftsbelastningen fordelt på den løbende præmie i stedet for at betale en relativt høj stempelafgift ved tegningen af en forsikring. Det forventes, at afgiften herved ikke vil hæmme incitamentet til at skifte forsikring, hvis forsikringstageren kan opnå en lavere præmie i et andet forsikringsselskab.
Loven indebærer, at pesticidafgiften omlægges til en mængdeafgift differentieret efter sundheds- og miljøkriterier. Biocidafgiften ændres således, at værdiafgiften pålægges engrosprisen i stedet for højeste detailsalgspris.  Formålet med loven er at bidrage til bedre drikkevandskvalitet og at styrke indsatsen mod uønskede kemikalier. Loven skal således være med til at begrænse brugen af plantebeskyttelsesmidler, hvor målet er en markant reduktion af midlernes skadesvirkninger for mennesker, dyr og natur.
Loven begrænser adgangen til at fremføre underskud til modregning i efterfølgende års positive skattepligtige indkomst, og den indfører et krav om særlige revisorerklæringer i forhold til underskudsselskaber. Desuden ændres de generelle bøderegler, så det fremgår, at bødeberegningen kan tage udgangspunkt i forskellige objektive kriterier og den mulige skattefordel. Herudover indfører man, at der hæftes for selskabsskatter og kildeskatter på renter, royalties og udbytter i sambeskatningsforhold. Endelig indgår et forslag om åbenhed i forhold til selskabers skattebetalinger. Loven udmønter en del af aftalen om finansloven for 2012 mellem regeringen (Socialdemokratiet, Radikale Venstre og Socialistisk Folkeparti) og Enhedslisten, hvad angår selskabsbeskatning.
Beslutningsforslaget pålagde regeringen at iværksætte tiltag, der i højere grad sidestillede skibsbevaring med bygningsbevaring, f.eks. ved fritagelse for visse afgifter. Desuden skulle  regeringen omprioritere midler til fordel for Skibsbevaringsfonden. Udvalget afgav en beretning over forslaget.
Loven overfører Kennedy Centret fra Ministeriet for Sundhed og Forebyggelse til Region Hovedstaden. Kennedy Centret er et selvstændigt nationalt forsknings- og rådgivningscenter for genetik, synshandicap og mental retardering.
Beslutningsforslaget havde til formål, at Folketinget skulle opfordre regeringen til at sikre, at udbetaling af alle EU-oplysningsmidler afsat på finansloven kun ville ske fra én enhed, og at denne enhed var Nævnet for Fremme af Debat og Oplysning om Europa (Europa-Nævnet). Regeringen skulle også opfordres til sikre, at Europa-Nævnet blev placeret under det ministerområde med størst EU-faglighed, og hvor koordinationen af regeringens EU-politik i øvrigt foregår.
Med forslaget pålagdes regeringen inden udgangen af 2012 at fremsætte lovforslag, som skærpede straffen for indbrud ved at indeholde 1) en selvstændig paragraf i straffeloven om indbrudstyverier, som havde ubetinget fængselsstraf som udgangspunkt, også for indbrud af mindre økonomisk omfang, og 2) en forøgelse af straffen, når gerningsmanden gentagne gange blev dømt for indbrudskriminalitet.
Loven skal øge anvendelsen af vedvarende energikilder. Loven justerer støtten til vindmøller på land, giver bedre rammebetingelser for biogas, giver ny støtte til eksisterende industrielle kraft-varme-værker og forlænger puljen til nye vedvarende energi-teknologier.  Loven er en opfølgning på aftalen fra den 22. marts 2012 om dansk energipolitik 2012-2020, som er indgået mellem regeringen (S, RV og SF) og et flertal af partierne i Folketinget (V, DF, EL og KF).
Fra og med 2010 overtog kommunerne finansieringen af en del af udgifterne til dagpenge og aktivering af forsikrede ledige. Kommunerne blev kompenseret for udgifterne gennem et beskæftigelsestilskud, som blev indført med virkning fra 2010. Loven har til formål at justere dette beskæftigelsestilskud, så man kan sikre fuld kompensation på landsdelsniveau af de udgifter, der er omfattet af beskæftigelsestilskuddet. Loven er en udmøntning af den aftale om beskæftigelsestilskuddet, der blev indgået mellem regeringen (S, RV og SF), Venstre, Dansk Folkeparti og Det Konservative Folkeparti den 27. april 2012. Loven træder i kraft den 1. juli 2012 og har virkning for tilskudsåret 2013 og frem.
Loven ændrer beregningsmodellen for grundskyld på nye ejendomme, grunde, hvor ejendommens areal, anvendelse eller planforhold m.v. er ændret, og hvor en ejerlejligheds fordelingstal er ændret, samtidig med at der er lavet en ny vurdering.  Ændringen i beregningsmodellen skyldes, at den nuværende lov medfører, at grundskatteloftet kan blive for lavt som følge af den beregningsmetode, man anvender ved nye grunde, ændringer af ejendommens areal, anvendelse eller planforhold eller ændringer i ejerlejlighedens fordelingstal. I visse situationer medfører det, at grundejere efter de gældende regler ikke skal betale grundskyld.  Loven træder i kraft den 1. januar 2013.
Loven indebærer – rygeforbud på enkeltmandskontorer og i lokaler, som er stillet til rådighed som studieplads for én person ad gangen på uddannelsessteder for unge fortrinsvis over 18 år, – obligatorisk skiltning på rygerum og rygekabiner, – rygeforbud indendørs og udendørs for børn, unge, ansatte samt alle andre, der opholder sig på institutioner, skoler, treårige gymnasiale ungdomsuddannelser, døgninstitutioner m.v. for børn og unge fortrinsvis under 18 år, og – at det i Kriminalforsorgens institutioner vil kunne pålægges den indsatte ikke at ryge i besøgsrum. Herudover betyder loven, at bødestørrelserne fordobles ved overtrædelse af reglerne for rygning i medfør af lov om røgfri miljøer.
Med loven etableres det retlige grundlag for, at der kan oprettes kommunale stofindtagelsesrum samt stofindtagelsesrum drevet af selvejende institutioner med driftsoverenskomst med kommunen for personer på 18 år eller derover med en stærk afhængighed som følge af et længere og vedvarende misbrug af euforiserende stoffer. 
Loven indebærer en forhøjelse af Landsbyggefondens investeringsramme til renovering for 2012 med 4,1 mia. kr., således at den i alt udgør 6,8 mia. kr. Landsbyggefonden finansieres via indbetalinger fra de almene boligafdelinger og har bl.a. til formål at yde økonomisk støtte til renovering af de almene boliger.   Loven udmønter en aftale indgået af regeringen (Socialdemokratiet, Radikale Venstre og Socialistisk Folkeparti), Dansk Folkeparti, Liberal Alliance og Det Konservative Folkeparti den 10. maj 2012.
Statsrevisorerne afgav den 14. marts 2012 den endelige betænkning over statsregnskabet for finansåret 2010 og foretog i overensstemmelse med grundlovens § 47, stk. 3, indstilling til Folketingets beslutning med hensyn til statsregnskabet for finansåret 2010. Statsrevisorerne indstillede i lighed med tidligere år, at statsregnskabet blev godkendt. 
Forslaget pålagde regeringen at fremsætte lovforslag om at forhøje momsafløftningen for hotelovernatninger fra 50 pct. til 100 pct. med virkning fra den 1. januar 2013.
Forslaget indebar, at regeringen skulle fremsætte lovforslag, der sikrede, at samtlige kommuner blev pålagt at tilslutte sig og benytte DUBU-systemet eller indrette eksisterende it-systemer, således at de kunne kommunikere uhindret med DUBU-systemet.
Med forslaget pålagdes regeringen snarest at fremsætte lovforslag og foretage de nødvendige administrative ændringer, der kunne styrke indsatsen i forhold til ofre for personskadelig kriminalitet. Initiativerne skulle bl.a. resultere i, at offeret fik et retskrav på, at sagsbehandlingstiden i erstatnings- og godtgørelsessagerne som hovedregel ikke måtte overstige 3 måneder. Blandt en række konkrete tiltag i forslaget var et tiltag om udbetaling af et acontobeløb til offeret i de erstatnings- og godtgørelsessager, der ikke kunne afsluttes inden 3 måneder, indtil den endelige erstatning og godtgørelse var opgjort. Ofrene skulle desuden have ret til den nødvendige psykologhjælp og kontaktpersoner, der kunne hjælpe dem med deres sag i det nødvendige omfang, herunder skulle egenbetalingen for psykologhjælp reduceres.
Loven gennemfører navnlig visse ændringer i reglerne for folketingsmedlemmers pension, vederlag og eftervederlag. Loven forhøjer således pensionsalderen for folketingsmedlemmers egenpension, for så vidt angår egenpension optjent på grundlag af medlemsperioder efter den 1. juli 2012 for medlemmer, som var medlem af Folketinget før den 1. juli 2007. Der etableres endvidere en årlig reguleringsordning for folketingsmedlemmers grundvederlag, som tager højde for lønudviklingen. Loven ændrer desuden reglerne om modregning i folketingsmedlemmers eftervederlag. Loven indeholder også en række andre ændringer, bl.a. en ændring af reglerne om dækning af udgifter til dobbelt husførelse for folketingsmedlemmer. Lovforslaget blev behandlet sammen med B 91.
Med beslutningsforslaget foresloges, at Folketinget besluttede at nedsætte en uafhængig lønkommission vedrørende vederlag og pension til folketingsmedlemmer. Beslutningsforslaget blev behandlet sammen med L 190.
Formålet med udligningssystemet er at udligne forskelle i kommunernes økonomiske vilkår. Det sker gennem udligning af forskelle i kommunernes udgiftsbehov og beskatningsgrundlag. Med loven justeres det kommunale tilskuds- og udligningssystem, ved at der tilføjes tre nye udgiftsbehovskriterier, og ved at afgrænsningen af fem af de eksisterende kriterier ændres. Desuden tilpasses kriteriernes indbyrdes vægte. Dermed bliver den samlede udgiftsbehovsopgørelse fremover baseret på 14 socioøkonomiske kriterier. Derudover medfører loven en tilpasning i forhold til grundværdier for produktionsjord, så opgørelsen af beskatningsgrundlaget afspejler den faktiske skatteværdi af disse grunde. Loven er en udmøntning af den aftale, der er indgået mellem regeringen (Socialdemokratiet, Radikale Venstre og Socialistisk Folkeparti) og Enhedslisten den 16. maj 2012 om justeringer i det kommunale tilskuds- og udligningssystem. Loven træder i kraft den 1. juli 2012 og har virkning fra og med tilskudsåret 2013.
I loven indgår der regler, der skal bane vejen for den digitalisering af arbejdet med at registrere køretøjer, som skal finde sted medio 2012.  Derudover gør man reglerne om forholdsmæssig registreringsafgift ved leasing smidigere ved at åbne for skift af leasingtager/-giver i en godkendt leasingkontrakt. Formålet med loven er at rette op på nogle uhensigtsmæssigheder i reglerne om registrering af køretøjer, registreringsafgift af køretøjer og forbrugsregistrering af energiafgifter.  Der henvises endvidere til omtalen under L 122. 
Loven indeholder regler om forenkling og udligning af priserne for registrering af køretøjer og for nummerplader.  Der henvises endvidere til omtalen under L 122.  
Loven giver virksomhederne mulighed for at afskrive 115 pct. af investeringer foretaget i resten af 2012 og frem til udgangen af 2013. Afskrivningsgrundlaget forhøjes for investeringer i nyfabrikerede driftsmidler anskaffet i perioden fra og med den 30. maj 2012 og indtil udgangen af 2013. Det forhøjede afskrivningsgrundlag afskrives med 25 pct. om året svarende til den gældende afskrivningssats for de driftsmidler, som er omfattet af forslaget.  Investeringer, der kan straksafskrives efter gældende regler, f.eks. software, omfattes ikke af forslaget. Desuden omfatter loven ikke investeringer i personbiler. Loven omfatter heller ikke investeringer i infrastrukturanlæg og andre driftsmidler med lang levetid.  For at undgå misbrug, ved at driftsmidler udelukkende anskaffes for at opnå en forhøjelse af afskrivningsgrundlaget og derefter videresælges, foreslås det, at salgssummen forhøjes med 15 pct. for driftsmidler, hvor der ved købet er lagt 15 pct. til anskaffelsessummen. For at undgå misbrug ved bl.a. koncerninterne overdragelser (bytte) af brugte driftsmidler omfatter loven alene nyfabrikerede driftsmidler.   Loven er en del af regeringens skattereform og har til formål at øge de private investeringer.
Loven indeholder bl.a. følgende elementer:  -Tydeliggørelse af reglerne for skattefrihed, når borgere hjælper venner og familie.  -Regler om skattefritagelse, når unge og folkepensionister modtager betaling for arbejde udført i private hjem.   Loven udmønter sammen med L 170 B aftalen »Pakke vedr. sort arbejde«, som blev indgået i forbindelse med finanslovaftalen for 2012 mellem regeringen (S, RV og SF) og EL.  Hensigten med de to love er at tydeliggøre begrebet sort arbejde for derigennem at opnå en bredere accept af, at myndighederne går hårdere til værks, når det gælder det mere organiserede og systematiske sorte arbejde.   Der henvises endvidere til omtalen under L 170 og L 170 B. 
Loven indeholder bl.a. følgende elementer: -Krav om digital betaling ved køb af ydelser over 10.000 kr.  -Hjemmel til, at der kan foretages kontrol på privat grund uden retskendelse, når der synligt kan konstateres udendørs aktiviteter af professionel karakter.  -Forslag om, at vare- og lastbiler med en tilladt totalvægt på ikke over 4 tons (gulpladebiler) skal være forsynet med navn eller logo.  -Forslag om, at der på byggepladser indføres obligatorisk skiltning for entreprenører og håndværkere.  Loven udmønter sammen med L 170 A aftalen »Pakke vedr. sort arbejde«, som blev indgået i forbindelse med finanslovaftalen for 2012 mellem regeringen (S, RV og SF) og EL. Hensigten med de to love er at tydeliggøre begrebet sort arbejde for derigennem at opnå en bredere accept af, at myndighederne går hårdere til værks, når det gælder det mere organiserede og systematiske sorte arbejde.   Der henvises endvidere til omtalen under L 170 og L 170 A. 
Med beslutningsforslaget pålagdes regeringen at fremsætte forslag til lov, der skulle regulere faglige organisationers konfliktret, således at der ikke lovligt kunne etableres en konflikt over for en arbejdsgiver med henblik på at opnå overenskomst for et fagligt område, der allerede var dækket af en kollektiv overenskomst med en anden landsdækkende lønmodtagerorganisation, medmindre der forelå tungtvejende grunde hertil.
Lovforslaget L 150 blev delt efter ændringsforslag ved 2. behandlingen, stillet af Inger Støjberg (V) og Mike Legarth (KF). Loven L 150 A  ændrer reglerne for familiesammenføring af børn. Loven indfører en minimumsaldersgrænse på 6 år for, hvornår der skal foretages en vurdering af et barns muligheder for en vellykket integration som betingelse for opholdstilladelse som familiesammenført. 
Lovforslaget L 150 blev delt efter ændringsforslag ved 2. behandlingen, stillet af Inger Støjberg (V) og Mike Legarth (KF). Loven L 150 B ændrer reglerne om familiesammenføring af børn. Der sker en ændring af børns muligheder for at generhverve deres opholdstilladelse i tilfælde, hvor barnets tidligere opholdstilladelse er bortfaldet. Loven indebærer en ændret vurdering af hensynet til barnets tarv og en præcisering af reglerne for familiesammenføring af børn på 15 år eller derover. Endelig indebærer loven, at kommunerne forpligtes til at informere forældre, der mistænkes for at ville sende deres børn på genopdragelsesrejse, om, at børnene kan miste deres opholdstilladelse, under præventive samtaler.
Ved et ændringsforslag fremsat af Venstre og tiltrådt af de øvrige partier blev lovforslag L 135 delt. L 135 A omfatter den del af L 135, som omhandler forenkling af tilladelseskravet til gods- og buskørsel, kontrol med løn- og arbejdsvilkår for chauffører, ændring af Vejtransportrådets sammensætning og opgaver samt mulighed for tilbageholdelse af motorkøretøjer. Der henvises i øvrigt til resumeet til lovforslag L 135.
Ved et ændringsforslag fremsat af Venstre og tiltrådt af de øvrige partier blev lovforslag L 135 delt. L 135 B omfatter den del af L 135, som omhandler et overenskomstnævn. Der henvises i øvrigt til resumeet til lovforslag L 135.
Ved et ændringsforslag fremsat af Venstre og tiltrådt af de øvrige partier blev lovforslag L 136 delt. L 136 A omfatter den del af L 136, som omhandler godkendelse af uddannelsessteder. Der henvises i øvrigt til resumeet til lovforslag L 136.
Ved et ændringsforslag fremsat af Venstre og tiltrådt af de øvrige partier blev lovforslag L 136 delt. L 136 B omfatter den del af L 136, som omhandler afgifter og gebyrer. Der henvises i øvrigt til resumeet til lovforslag L 136.
Lovforslaget L 180 blev delt som en konsekvens af et ændringsforslag, stillet af justitsministeren. Loven L 180 A ophæver for det første det hidtil gældende pointsystem for tidsubegrænset opholdstilladelse og indfører nye regler for erhvervelse af tidsubegrænset ophold. Efter loven skal der fortsat stilles betingelser om bl.a. danskkundskaber, selvforsørgelse og beskæftigelse, men uddannelse skal fremover indgå på lige fod med beskæftigelseskravet i vurderingen. Herudover ændres opholdskravet fra 4 år til 5 år.  Herboende udlændinge, der søger om ægtefællesammenføring, og som er meddelt tidsubegrænset opholdstilladelse efter tidligere gældende regler, skal nu opfylde de nye betingelser for tidsubegrænset ophold. Flygtninge gives mulighed for tidsubegrænset opholdstilladelse efter 8 års ophold, hvis de har vist vilje til integration.  Flygtningenævnet udvides med to medlemmer – et fra Udenrigsministeriet og et fra Dansk Flygtningehjælp.
Lovforslaget L 180 blev delt som en konsekvens af et ændringsforslag, stillet af justitsministeren. Loven L 180 B justerer udvisningsreglerne, således at den gældende afvejningsbestemmelse, hvorefter der altid skal ske udvisning, medmindre dette med sikkerhed vil være i strid med Danmarks internationale forpligtelser, ændres til, at der altid skal ske udvisning, medmindre dette vil være i strid med internationale forpligtelser.
Loven forhøjer beskæftigelsesfradraget, giver et ekstra beskæftigelsesfradrag for enlige forsørgere, forhøjer topskattegrænsen og aftrapper børne- og ungeydelsen for familier med høje indkomster.   Lovforslaget indeholder følgende elementer: - Beskæftigelsesfradraget forhøjes gradvist i indkomstårene 2013-2022 til 10,65 pct. og det maksimale fradrag til 34.100 kr. - Der gives et ekstra beskæftigelsesfradrag til enlige forsørgere. - Topskattegrænsen forhøjes for alle skattepligtige gradvist til 467.000 kr.  - Der indføres en indkomstregulering af børne- og ungeydelsen, så ydelsen nedsættes med et beløb svarende til 2 pct. af den del af topskattegrundlaget, der overstiger 700.000 kr. for modtageren.  Loven udmønter en del af aftalen fra den 22. juni 2012 mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti om en skattereform.
Lovforslaget afskaffer fradrag m.v. for indbetalinger til kapitalpensioner og indeholder følgende elementer: - Fradrags- og bortseelsesretten for indbetalinger til kapitalpension og supplerende engangsydelser ophæves med virkning fra og med indkomståret 2013. - De eksisterende kapitalpensioner og supplerende engangsydelser fra en pensionskasse kan overføres eller konverteres til aldersforsikring m.v. mod betaling af afgift. - Lovforslaget indeholder endvidere et element, der ikke er en del af aftalen om skattereformen. Det foreslås at indføre adgang til skattefrit at fusionere en tværgående pensionskasse m.v. ind i et livsforsikringsselskab ved vederlagsfrit at overdrage pensionskassens egenkapital, pensionsforpligtelser og aktiver til livsforsikringsselskabet. Lovforslaget udmønter en del af aftalen fra den 22. juni 2012 mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti om en skattereform.
Loven udmønter de dele af aftalen, der vedrører aftalepunkterne »Regulering af visse afgifter (2013-2020)« samt »Forhøjelse af udligningsafgiften for dieselbiler og afgiftsfritagelse for elbiler«.  Loven indeholder følgende elementer: – En række afgifter reguleres svarende til 1,8 pct. årligt frem til 2020 ved diskretionære forhøjelser i 2013 (kun sundhedsfremmende afgifter), 2015 og 2018. Reguleringen omfatter vægtafgiften og brændstofforbrugsafgiften, afgift af ledningsført vand, forskellige forbrugsafgifter (glødelamper m.v., kaffe, te og ekstrakter heraf samt cigaretpapir og røgfri tobak) samt sundhedsfremmende afgifter (vin, øl, alkoholsodavand, mættet fedt, chokolade, konsumis og mineralvand m.v.). – Udligningsafgiften på nye og eksisterende dieseldrevne person- og varebiler forhøjes med knap 52 pct. fra 2012 til 2013. – Tonnageskatteordningen reguleres løbende svarende til pris- og lønudviklingen. – Den nuværende afgiftsfritagelse i registreringsafgiftsloven, brændstofforbrugsafgiftsloven og vægtafgiftsloven for brint- og eldrevne motorkøretøjer forlænges til udgangen af 2015.  Loven udmønter en del af aftalen fra den 22. juni 2012 mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti om en skattereform.
Loven afskaffer fradrag for grundforbedringer og ændring af genoptagelsesreglerne på ejendomsvurderingsområdet og indeholder følgende elementer: – Grundforbedringsfradraget afskaffes fra 2013. – De generelle genoptagelsesregler for ejendomsvurderinger ændres, således at kun vurderinger foretaget på et faktuelt fejlagtigt grundlag – f.eks. forkert registrering af bygningsstørrelse – vil kunne genoptages. – Genoptagelse skal som hovedregel ske inden for 3 år og 7 måneder (den eksisterende ordinære genoptagelsesfrist) efter den vurderingstermin, hvor vurdering på et fejlagtigt grundlag første gang er foretaget.  – De eksisterende procedurer, der involverer Skatterådet i forbindelse med genoptagelser, afskaffes.  Loven udmønter en del af aftalen fra den 22. juni 2012 mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti om en skattereform.
Lovforslaget udmønter en række af initiativerne nævnt under aftalepunktet »Strammere regler for kontrol (øget efterrettelighed)« og indeholder følgende elementer:  - Aktionærlån beskattes ved optagelsen af lånet, så eksisterende skattemæssige incitamenter til optagelse af aktionærlån som skattefrit alternativ til at hæve løn eller udbytte i selskaber fjernes. - Skattekontrollovens § 1 A udbygges med henblik på låsning af visse selvstændigt erhvervsdrivendes selvangivelsesfelter.   - Forskudsprocessen ændres med henblik på at sikre en mere korrekt forskudsskat fra borgerne bl.a. ved løbende, automatiske ændringer af forskudsopgørelsen ved indberetninger om renteændringer fra den finansielle sektor. Lovforslaget udmønter en del af aftalen fra den 22. juni 2012 mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti om en skattereform.
Loven indebærer en afdæmpet regulering af skattepligtige satsregulerede indkomstoverførsler i årene 2016-2023 med en samlet nedsat regulering på 5,1 procentpoint i perioden. Samtidig får folkepensionister uden betydelige supplerende indkomster fuld kompensation for den ændrede regulering via et kompensationstillæg, og den supplerende pensionsydelse til folkepensionister (ældrechecken) friholdes fra den ændrede regulering. Endelig forhøjes den supplerende pensionsydelse (ældrechecken) med 4.500 kr. til 15.900 kr. årligt fra 2013, og pensionstillægget til folkepensionister forhøjes gradvis i 2015 og 2016 med i alt 750 kr. årligt (2013-niveau).   Loven er et led i udmøntningen af aftalen af 22. juni 2012 om en skattereform mellem regeringen (Socialdemokratiet, Radikale Venstre og Socialistisk Folkeparti), Venstre og Det Konservative Folkeparti.  Loven træder i kraft den 1. januar 2013.
Loven indeholder følgende elementer:  -Aktionærlån beskattes ved optagelsen af lånet, så eksisterende skattemæssige incitamenter til optagelse af aktionærlån som skattefrit alternativ til at hæve løn eller udbytte i selskaber fjernes.  -Forskudsprocessen ændres med henblik på at sikre en mere korrekt forskudsskat fra borgerne bl.a. ved løbende, automatiske ændringer af forskudsopgørelsen ved indberetninger om renteændringer fra den finansielle sektor.   Der henvises endvidere til omtalen under L 199 og L 199 B. 
Loven ændrer bl.a. skattekontrollovens § 1 a med henblik på låsning af visse selvstændige erhvervsdrivendes selvangivelsesfelter.   Der henvises endvidere til omtalen under L 199 og L 199 A. 
Loven afskaffer fradrag m.v. for indbetalinger til kapitalpensioner og indeholder følgende elementer:  - Fradrags- og bortseelsesretten for indbetalinger til kapitalpension og supplerende engangsydelser ophæves med virkning fra og med indkomståret 2013.  - De eksisterende kapitalpensioner og supplerende engangsydelser fra en pensionskasse kan overføres eller konverteres til aldersforsikring m.v. mod betaling af afgift.   Der henvises endvidere til omtalen under L 196 og L 196 B. 
Loven indfører adgang til skattefrit at fusionere en tværgående pensionskasse m.v. ind i et livsforsikringsselskab ved vederlagsfrit at overdrage pensionskassens egenkapital, pensionsforpligtelser og aktiver til livsforsikringsselskabet.  Der henvises endvidere til omtalen under L 196 og L 196 A. 
Beslutningsforslaget pålagde regeringen at udforme en ny national ansvarsfordeling for håndtering af elskrot. Den nye ansvarsfordeling skulle pålægge producenterne det fulde økonomiske ansvar for indsamlingen af elskrot fra borgerne i overensstemmelse med producentansvaret og forureneren betaler-princippet.
Beslutningsforslaget pålagde regeringen i samarbejde med Folketinget at udpege to eller tre nationalparker på havet i dele af farvandene Kattegat, Limfjorden, Østersøen eller Isefjord/Roskilde Fjord. Desuden skulle regeringen holde en offentlig høring om nationalparkerne i overensstemmelse med kapitel 2 i lov om nationalparker.
Forslaget opfordrede regeringen til at nedsætte en naturøkonomisk kommission, der skulle undersøge muligheder for og stille forslag om alternative finansieringskilder og bedre udnyttelse af eksisterende finansieringskilder til de kommende års naturindsats.
Med loven gennemføres et EU-direktiv om renere og mere energieffektive køretøjer til vejtransport m.v.  EU-direktivet 2009/33/EF har til formål at stimulere markedet for renere og mere energieffektive køretøjer. Direktivet gør det obligatorisk for offentlige myndigheder, halvoffentlige myndigheder og private virksomheder at stille miljø- og energikrav, når man indkøber køretøjer til vejtransport.
Dansk Folkeparti foreslog, at man skærpede straffen for kørsel uden kørekort. Den skærpede straf skulle indebære, at køretøjet konfiskeredes, anden gang en person kørte uden kørekort. Endvidere skulle sælgere, udlejere og andre, der udlånte køretøjer, der krævede kørekort, pådrage sig et medansvar, såfremt de ikke havde sikret sig, at en person havde et gyldigt førerbevis i forbindelse med salg, udlejning og udlån m.v. Der skulle være en hurtigere sagsbehandlingstid og øget brug af varetægtsfængsling i de nævnte sager. Forslaget omfattede ikke personer, der havde gyldigt førerbevis, men blot havde glemt det.
Beslutningsforslaget indstillede, at Folketinget gav samtykke til, at der kunne rejses tiltale mod folketingsmedlem Flemming Birger Oppfeldt for overtrædelse af lov om kommuners styrelse.  Baggrund:  Baggrunden for beslutningsforslaget var et af Statsadvokaten for Særlig Økonomisk Kriminalitet udarbejdet udkast til anklageskrift. Efter grundloven skal Folketingets samtykke indhentes, førend anklagemyndigheden kan rejse tiltale mod et folketingsmedlem, jf. grundlovens § 57, 1. pkt., hvorefter »Intet medlem af Folketinget kan uden dettes samtykke tiltales eller underkastes fængsling af nogen art, medmindre han er grebet på fersk gerning«. Udvalget for Forretningsordenen fremsatte enstemmigt beslutningsforslaget i en betænkning og indstilling. Indstillingen kom ikke til behandling i salen på grund af udskrivelse af folketingsvalg.
Med folketingsbeslutningen gav Folketinget sit samtykke til, at et yderligere dansk militært bidrag stilles til rådighed for den internationale indsats til støtte for Iraks militære indsats mod terrorbevægelsen ISIL og for at bistå myndighederne i Irak med at beskytte civilbefolkningen mod alvorlige overgreb. Det militære bidrag består af tre dele: 1) Et F-16 kampflybidrag, som omfatter op til i alt ca. 140 personer. 2) Et stabsbidrag bestående af op til ca. 20 personer. 3) Et kapacitetsopbygningsbidrag, inkl. logistikbidrag, som forventes at omfatte op til i alt ca. 120 personer. Folketingsbeslutningen skal ses i sammenhæng med B 122 om et dansk militært bidrag til støtte for indsatsen i Irak, hvor Folketinget gav sit samtykke til, at et dansk transportflybidrag blev stillet til rådighed for indsatsen mod ISIL.
Enhedslisten ønsker med beslutningsforslaget, at regeringen skal arbejde aktivt for, at der sendes våben og humanitær hjælp til de kurdiske områder i Syrien, således de kurdiske styrker kan forsvare sig mod angreb fra terrorbevægelsen ISIL og dermed beskytte civilbefolkningen mod alvorlige overgreb. Enhedslisten begrunder forslaget med, at de kurdiske forsvarsstyrker er trængt i defensiven, og at de har akut behov for især panserværnsvåben, men også humanitær hjælp, hvis de skal kunne forsvare de kurdiske områder i Syrien mod overgreb fra ISIL.
Lovforslaget betyder, at afgiftsforhøjelserne på fossile brændsler og den nye afgift på VE-brændsler, der følger af forsyningssikkerhedsafgiften, afskaffes fra den 1. januar 2015. Derudover nedsættes energiafgifterne på fossile brændsler (olie, kul og gas) med 7,9 kr./GJ, og elvarmeafgiften nedsættes parallelt. Desuden justeres afgifterne vedrørende bioolier m.v. Samlet skønnes tilbagerulningen af forsyningssikkerhedsafgiften m.v. at indebære et mindreprovenu efter indregning af tilbageløb og adfærdsændringer på ca. 3,0 mia. kr. (2014-niveau) i 2020. Tilbagerulningen finansieres ved en forhøjelse af bundskattesatsen og det skrå skatteloft med 0,28 procentpoint og en reduktion af den grønne check med 425 kr. i 2020 (fra 1.300 kr. til 875 kr.), når tilbagerulningen er fuldt indfaset.   Der gennemføres derudover en erhvervsrettet lempelse af PSO for el på knap 1 mia. kr. årligt i 2015 og 2016 stigende til ca. 1,6 mia. kr. årligt fra 2017 og frem. Efter indregning af tilbageløb og adfærdsændringer skønnes lempelsen for erhverv at indebære et mindreprovenu på ca. 730 mio. kr. (2014-niveau) i 2020.   Endvidere forhøjes stykafgiften på cigarillos, cerutter og cigarer m.v. til 50 øre pr. stk. i 2015, værdiafgiften på 10 pct. af detailprisen fastholdes, og der indføres en minimumsafgift på 130 øre pr. stk. inklusive moms i 2015. Herudover foretages en indeksering af styk- og minimumsafgiften med årligt 1,8 pct. i perioden 2015-2020. Efter indregning af tilbageløb og adfærdsændringer skønnes merprovenuet således at udgøre 40 mio. kr. årligt til og med 2020.   Lovforslaget indeholder elementer fra »Aftale om tilbagerulning af forsyningssikkerhedsafgiften m.v. og lempelser af PSO« og et element fra »Aftale om en vækstpakke«. Aftalerne er indgået mellem regeringen (Socialdemokratiet og Radikale Venstre), Venstre, Dansk Folkeparti, Socialistisk Folkeparti og Enhedslisten henholdsvis den 14. juli og den 2. juli 2014.
Ved loven bemyndiges Finansministeriet til at optage statslån op til et samlet gældsmaksimum på 2.000 mia. kr. Det samlede gældsmaksimum forøges med 1.050 mia. kr. fra det nuværende niveau, der i 1993 blev fastsat til 950 mia. kr.  Forøgelsen af gældsmaksimummet skyldes, at der med den aktuelle usikkerhed om dansk og international økonomi kan opstå en situation, hvor gældsmaksimummet skal forøges. Ud over den aktuelle situation vedrørende de offentlige finanser ventes udlån til bygge- og anlægsarbejde også at stige i de kommende år i forbindelse med bl.a. Femern Bælt-forbindelsen.
Loven reviderer regelsættet om det videnskabsetiske komitésystem og behandling af sundhedsvidenskabelige forskningsprojekter.  Desuden indeholder loven - en ændring af, hvordan komitésystemet organiseres,  - smidigere sagsbehandling og sikring af større ensartethed,  - ny opgavefordeling og klar opgaveportefølje i komitésystemet,  - forbedret mulighed for at forske i en række situationer (anonymt biologisk materiale, akutforskning, forskning i biologisk materiale fra retsmedicinske obduktioner), hvor man finder, at det ikke strider mod hensynet til forsøgspersonernes sikkerhed, integritet og velfærd, og - forbedrede muligheder for at følge op på og kontrollere godkendte sundhedsvidenskabelige forskningsprojekter.  Lovforslaget var baseret på anbefalingerne i betænkning nr. 1515 fra udvalget om revision af det videnskabsetiske komitésystem fra marts 2010.
Loven består af to dele. I den første del ændres reglerne om forældrepålæg fra en kan- til en skal-bestemmelse for at sikre, at kommunalbestyrelserne i højere grad anvender forældrepålæg som redskab i indsatsen over for udsatte børn og unge og deres forældre. I den anden del indføres et ungepålæg, der forpligter kommunalbestyrelsen til at pålægge 12-17-årige at modtage et relevant tilbud eller at udføre konkrete handlepligter, når visse nærmere angivne forudsætninger er til stede. Lovforslaget var en udmøntning af regeringens aftale med Dansk Folkeparti og Liberal Alliance om finansloven for 2009. Loven trådte i kraft den 1. juli 2009.
Lovens formål er at bringe dansk lovgivning i overensstemmelse med bestemmelserne i EU-forordningerne nr. 883/04 og 987/09. Forordningerne vedrører koordinering af de sociale sikringsordninger, og med loven implementeres to ændringer i dansk lovgivning, idet Pensionsstyrelsen får kompetence til at fastsætte lovvalg i sager om social sikring og kompetence til at udstede blåt EU-sygesikringskort til pensionister, der bor i udlandet.  Derudover indeholder loven en række konsekvensændringer af både den ressortomlægning, der fandt sted den 7. april 2009, hvor Beskæftigelsesministeriet fik tilført pensionsområdet, og den organisationsomlægning i ministeriet, der trådte i kraft pr. 1. oktober 2009.  Loven træder i kraft den 1. maj 2010.
Formålet med beslutningsforslaget var at give trossamfund mulighed for at vie homoseksuelle par. Forslaget åbnede for, at trossamfund kunne medvirke ved indgåelse af ægteskab mellem to mennesker af samme køn. Det blev understreget, at beslutningsforslaget ikke medførte en forpligtelse for trossamfundene til at forestå kirkelige vielser af personer af samme køn. Forslagsstillerne ønskede ikke at blande sig i trossamfundenes indre anliggender.
Loven indebærer, at Forebyggelsesfondens formål udvides, så den i højere grad kan yde støtte til projekter, der forebygger stress og psykisk nedslidning. Derudover præciseres reglerne om støtte til formål, der vedrører fedme, rygning, alkohol m.v.  Loven udmønter en del af aftalen mellem regeringen (Venstre og Det Konservative Folkeparti), Socialdemokratiet, Dansk Folkeparti og Det Radikale Venstre om en fornyelse af forebyggelsesfonden. Loven trådte i kraft den 1. juni 2010.
Loven indebærer en række ændringer af folkeskoleloven. En del af ændringerne er udmøntning af regeringens handlingsplan »Mere tid til velfærd. Regeringens plan for mindre bureaukrati i kommuner og regioner«.   Lovens hovedpunkter er: - Friere rammer for placering af fag på lavere klassetrin. - Mulighed for at udskyde tidspunktet for afgivelse af sidste standpunktskarakterer. - Mulighed for en dårligere karakter ved klage over prøvekarakterer. - Udvidelse af loft for daglig undervisningstid. - Udskydelse af fristen for beslutning om skolenedlæggelse. - Øget fleksibilitet i reglerne om uddannelseskvalifikationer i folkeskolens indskoling. - Etablering af klageadgang til Klagenævnet for vidtgående specialundervisning, for så vidt angår specialundervisning i dagbehandlingstilbud og anbringelsessteder. - Ændring af procedure i forbindelse med indbringelse af sager for Klagenævnet for vidtgående specialundervisning (genvurdering).
Med loven indføres samme regler om bekæmpelse af hvidvask af udbytte og finansiering af terrorisme i Grønland som i Danmark. Loven indeholder bl.a. krav om, hvilke oplysninger om betaler der skal ledsage en pengeoverførsel, hvis en pengeoverførsel skal sendes fra Grønland til en modtager i et land uden for Grønland.  Lovforslaget træder i kraft den 1. juni 2010.
Formålet med loven er at afbureaukratisere og forenkle reglerne på dagtilbudsområdet. Loven indeholder fire hovedelementer: For det første forenkles reglerne om pædagogiske læreplaner, for det andet indføres enklere regler for børnemiljøvurderinger, for det tredje målrettes sprogvurderingerne mod de børn, der formodes at have behov for hjælp i deres sproglige udvikling, og for det fjerde indføres mere fleksible regler for gæstedagpleje.  Lovforslaget udmøntede aftalen mellem regeringen (Venstre og Det Konservative Folkeparti), Dansk Folkeparti og Liberal Alliance om afbureaukratisering i kommuner og regioner fra november 2009. Loven trådte i kraft den 1. juli 2010.
Loven udmønter aftalen om Barnets Reform og indeholder en lang række elementer, der bl.a. skal medvirke til at skabe tryghed i opvæksten, sikre børns og unges klagerettigheder og styrke den tidlige indsats og kvaliteten i indsatsen.   Loven trådte i kraft den 1. januar 2011.
Loven indebærer en styrkelse af samarbejdet om arbejdsmiljø på virksomhederne og en styrkelse af arbejdsmiljøuddannelsen. Begge dele kan fremover tilrettelægges mere fleksibelt og i højere grad målrettes den enkelte virksomheds og branches behov. Loven medfører også, at der indføres regler om virksomhedernes årlige tilrettelæggelse af arbejdsmiljøarbejdet og mulighed for at aftale en tværgående arbejdsmiljøorganisation for flere virksomheder. Endelig medfører loven en række mindre ændringer af arbejdsmiljøloven.   Lovforslaget var en udmøntning af anbefalingerne fra det trepartsudvalg bestående af arbejdsmarkedets parter og Arbejdstilsynet, som havde arbejdet med styrkelse af sikkerhed og sundhed på arbejdspladsen. Loven trådte i kraft den 1. oktober 2010, dog trådte dele af den i kraft allerede den 21. maj 2010.
Loven indebærer, at alle børn i daginstitutioner skal have et sundt frokostmåltid. Forældrene kan dog beslutte at fravælge frokostmåltidet på baggrund af en beslutning i forældrebestyrelsen. Forældre med børn i daginstitutioner, der har fravalgt den kommunale frokostordning, får mulighed for at etablere en forældrearrangeret frokostordning, hvor forældrene betaler den fulde udgift til frokosten. Den maksimale forældrebetalingsandel nedsættes til 25 pct. af de budgetterede bruttodriftsudgifter for en plads i dagtilbud, og herudover kan forældrene maksimalt betale kommunens budgetterede udgift til frokostmåltidet. Lovforslaget udmøntede aftalen "Fleksibilitet i ordningen om et sundt frokostmåltid i daginstitutioner" mellem regeringen (Venstre og Det Konservative Folkeparti), Dansk Folkeparti og Liberal Alliance. Loven trådte i kraft den 1. januar 2011.
Loven indebærer nye bestemmelser om udlodning af overskud fra Danske Spil A/S og Det Danske Klasselotteri A/S til gavn for idræt, kultur og andre almennyttige formål m.v. Loven indeholder bestemmelser om en ny udlodningsmodel, om kredsen af udlodningsmodtagere og om fordelingen af overskuddet mellem udlodningsmodtagerne.
Formålet med loven er at give lande uden for EU adgang til at søge i de danske registre over dna-profiler, fingeraftryk og køretøjer i forbindelse med samarbejdet om kriminalitetsbekæmpelse. Adgangen til registrene skal bygge på en aftale mellem Danmark og det enkelte land uden for EU.  Målet er at styrke det internationale samarbejde om bekæmpelse af kriminalitet. Efterforskningen på tværs af grænserne vil således kunne blive mere effektiv, når en stat bl.a. kan målrette sine anmodninger om retshjælp til den eller de stater, der har oplysninger om en dna-profil eller et fingeraftryk.  Ordningen indebærer, at der kan gives adgang til såkaldte referencedata, dvs. dna-profilen eller fingeraftrykket og et referencenummer. Det vil således ikke umiddelbart være muligt at identificere den pågældende person, som er optaget i de danske registre.  Hidtil havde derværet en adgang for andre EU-lande til at søge i de danske registre over dna-profiler, fingeraftryk og køretøjer i forbindelse med kriminalitetsbekæmpelse. Denne adgang blev skabt ved lov nr. 479 af 17. juni 2008, der gennemførte den såkaldte Prümafgørelse.
Beslutningsforslaget gik ud på at udarbejde en national handlingsplan for, hvordan geotermisk energi kunne fremmes og udnyttes bedst muligt i den danske varmeforsyning. Geotermisk energi er varme i jordens undergrund, som via pumper og varmevekslere hentes op og overføres til f.eks. fjernvarmenettet.  Handlingsplanen skulle bl.a. kortlægge, hvilke barrierer der forhindrede udbygning af geotermisk varme, hvordan geotermisk varme mest hensigtsmæssigt integreredes i det danske fjernvarmenet, og hvordan geotermisk varme bedst muligt kunne supplere produktionen af vedvarende energi fra vindkraft.
Forslaget pålagde regeringen at gennemføre den fornødne lovgivning for at sikre totalt rygeforbud på folkeskoler, privat- og friskoler. Rygeforbuddet skulle træde i kraft hurtigst muligt.
Formålet med loven er at give mulighed for, at krematorieejere kan indgå samarbejde om krematoriedrift.   Baggrunden for lovforslaget var et ønske om at give nye muligheder for organisering og tilpasning af krematorievirksomheden i Danmark. Miljøstyrelsen havde udsendt et standardvilkår med krav om, at krematorieanlæg skulle forsynes med filtre, som rensede for kviksølv m.v., og som skulle etableres på alle krematorier inden den 1. januar 2011.  De samlede udgifter til filtre kan forventes at beløbe sig til minimum 140 mio. kr. ekskl. moms. Det vil betyde øgede omkostninger for krematorierne og dermed højere takster for borgerne. Loven giver derfor de enkelte krematorieejere mulighed for at indgå samarbejde om krematoriedrift, så de på frivillig basis kan indgå samarbejde og derved få mulighed for at effektivisere krematoriedriften.  Samarbejdet mellem krematorieejere om fælles krematorier skal i henhold til loven ske i interessentskabsform og med mulighed for, at også menighedsråd uden et krematorium kan deltage i samarbejdet.
Med loven tiltræder regeringen en protokol til ændring af den dansk-polske dobbeltbeskatningsoverenskomst.  Protokollen ændrer dobbeltbeskatningsoverenskomsten på to punkter.  For det første ændres overenskomstens artikel om udveksling af oplysninger til brug i skattesager, så det præciseres, at pligten til informationsudveksling også omfatter oplysninger fra pengeinstitutter. Danmark og Polen er enige om, at den nuværende artikel allerede omfatter udveksling af bankoplysninger. Ændringen er et signal om, at de to lande lægger vægt på, at deres nye dobbeltbeskatningsoverenskomster skal have en artikel om informationsudveksling, som også omfatter bankoplysninger.  For det andet ændres overenskomstens artikel om den metode, som Polen skal anvende til at undgå dobbeltbeskatning, når en person eller et selskab, hjemmehørende i Polen erhverver indkomst fra kilder her i landet, og Danmark efter overenskomstens andre artikler har ret til at beskatte denne indkomst.   Loven trådte i kraft den 1. maj 2010.
Beslutningsforslaget gik ud på at bevare og udvikle byernes grønne områder og parker. Derfor pålagdes regeringen at udarbejde lovbestemmelser m.v., der sikrede anvendelse af biofaktor ved vurdering og sikring af beskyttelsen af byernes grønne områder og bymiljøet. F.eks. skulle kommuneplaner og lokalplaner fremover indeholde krav om anvendelse af biofaktor, ligesom regeringen pålagdes at indarbejde biofaktor i bygningsreglementet.
Formålet med loven er at ændre revisionsbestemmelsen vedrørende retsplejelovens § 786, stk. 4, om teleudbyderes registrering og opbevaring af oplysninger om teletrafik til brug for efterforskning og retsforfølgning af strafbare forhold.  Justitsministeren foreslog, at en revision af bestemmelsen skulle foretages i folketingsåret 2011-12 i stedet for 2009-10.  Bestemmelsen i retsplejelovens § 786, stk. 4, blev indført for at sikre, at oplysninger om teletrafik er tilgængelige, når politiet har indhentet en retskendelse med henblik på et indgreb i meddelelseshemmeligheden til brug i en konkret efterforskning eller retsforfølgning af alvorlig kriminalitet.  Baggrunden for indsættelsen af en revisionsbestemmelse i loven var, at det var en nyskabelse med en ordning med pligtmæssig logning af oplysninger om teletrafik til brug for efterforskning og retsforfølgning, og at Justitsministeriet derfor fandt det hensigtsmæssigt at evaluere ordningen nogle år efter dens ikrafttræden.
Loven ændrer den særlige danske regel med at blåstemple obligationer ved at indføre generel skattepligt af privates gevinst og tab på fordringer.   Ændringerne gennemføres for at sikre, at EU-retten overholdes. Det sker ved at fjerne forskellen i beskatningen af obligationer i danske kroner og i fremmed valuta.  Ophævelsen af skattefriheden omfatter kun obligationer, der erhverves fra og med den 27. januar 2010. Privates eksisterende beholdning af blåstemplede obligationer vil fortsat være skattefri efter de hidtil gældende regler.  Merprovenuet fra ophævelsen af skattefriheden for blåstemplede obligationer anvendes på kompenserende skattenedsættelser. Den højeste skattesats for positiv kapitalindkomst nedsættes gradvis i løbet af de næste 5 år fra de nuværende 51,5 pct. til 42 pct.   Herudover indføres en bagatelgrænse for kursgevinster på 2.000 kr.
Formålet med loven er at udvide anvendelsen af fodlænkeordningen, som er fuldbyrdelse af frihedsstraf på bopælen under intensiv overvågning og kontrol. Loven udvider fodlænkeordningen, så den kommer til at omfatte personer, der idømmes fængselsstraffe på indtil 5 måneder.  Efter de hidtidige regler kunne personer, der idømtes fængselsstraf i indtil 3 måneder, ansøge om at få tilladelse til at afsone fængselsstraffen på bopælen med en såkaldt elektronisk fodlænke uanset lovovertrædelsens art. Undtaget fra ordningen var personer, der var idømt fængselsstraf i indtil 14 dage for overtrædelse af lovgivningen om våben og eksplosivstoffer.  Med lovforslagets vedtagelse vil Justitsministeriet ændre den administrative praksis for afsoning med elektronisk fodlænke, så den dømte får øget mulighed for ophold uden for bopælen. Baggrunden herfor er udenlandske erfaringer med afsoning med elektronisk fodlænke.
Lovforslaget var et led i aftalen af 4. februar 2010 mellem regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti, Det Radikale Venstre og Liberal Alliance om en reguleret, delvis liberalisering af det danske spillemarked.  Lovforslaget udgjorde sammen med forslag til lov om afgifter af spil (L 203) udmøntningen på Skatteministeriets område af aftalen om den regulerede, delvise liberalisering af det danske spillemarked. Kulturministeren fremsatte samtidig forslag til lov om udlodning af overskud af lotteri samt hunde- og hestevæddemål (L 193), og finansministeren fremsatte forslag til lov om Danske Spil A/S (L 191). Formålet med loven er at foretage en delvis liberalisering og modernisering af det danske spillemarked, hvor der kan gives tilladelser til udbud af væddemål og onlinekasinospil på liberale vilkår. Der skal skabes en klar grænsedragning mellem de monopoliserede spil og de liberaliserede spil, således at lotteri fortsat kun kan udbydes af Danske Spil, klasselotterierne og de almennyttige foreninger, mens væddemål og onlinekasinospil kan udbydes i et kontrolleret og frit konkurrencemarked med kommercielle spiludbydere med dansk tilladelse. Udbud af væddemål på heste- og hundevæddeløb forbeholdes Danske Spil, som udelukkende kan udbyde væddemålene som puljevæddemål (totalisatorspil). Loven samler og forenkler reglerne om regulering og kontrol af spil under Skatteministeriets ressort, hvor administrationen med loven varetages af en spillemyndighed. Med loven indføres der afskærmning mod ulovlige udbydere ved betalingsblokering, internetblokering og fastholdelse af det gældende reklameforbud.  
Formålet med loven er, at der anlægges en ny dobbeltsporet jernbane mellem København og Ringsted via Køge. Baggrunden for lovforslaget var, at kapaciteten på jernbanestrækningen mellem København og Ringsted, der er en central del af det danske jernbanenet, var ved at være fuldt udnyttet. Det var derfor nødvendigt at udbygge kapaciteten mellem København og Ringsted, så det blev muligt at tilbyde de rejsende flere togafgange, kortere rejsetider og færre forsinkelser.   Jernbaneprojektet var en del af transportaftalen af 22. oktober 2009 "En moderne jernbane" og aftalen af 29. januar 2009 om "En grøn transportpolitik" mellem regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti, Det Radikale Venstre og Liberal Alliance.
Med loven stoppes muligheden for at spekulere i at udskyde udbetaling af feriepenge ved overgang fra efterløn til folkepension.  Ved at udskyde udbetalingen af feriepenge har det været muligt at undgå fradrag i efterlønnen, fordi der ikke er fradrag for feriepenge i folkepensionen. I ferieloven indføres der derfor en frist for udbetaling af feriepenge, og der indføres regler om modregning af dage med efterløn i antallet af feriedage, før uhævede feriepenge kan udbetales. Desuden indføres der en ændring af reglerne om arbejdsgiveres indberetning af ferie til Feriekonto, så ferie fremover indberettes via indkomstregisteret.  Loven trådte i kraft den 1. juli 2010.
Loven medfører en omlægning af børnefamilieydelsen for de 15-17-årige til en ungeydelse og ændrer betegnelsen børnefamilieydelse til børne- og ungeydelse. Den samlede ydelse i løbet af et kalenderår vil være uændret.  Med loven bliver det endvidere muligt for kommunalbestyrelsen uden forudgående ansøgning at kunne udbetale ungeydelsen til den 15-17-årige selv, hvis forældrene ikke vil samarbejde om den unges pligt efter vejledningsloven til at følge sin uddannelsesplan og være i uddannelse eller i arbejde. Kommunalbestyrelsen får endvidere mulighed for at tilbageholde ungeydelsen, hvis den unge og dennes forældre ikke vil respektere den unges pligt til at følge sin uddannelsesplan og være i uddannelse eller i arbejde.  Lovens formål er at give kommunerne yderligere redskaber i indsatsen for at få unge i uddannelse eller job.   Lovforslaget var en del af aftalen om finansloven for 2010 mellem regeringen (Venstre og Det Konservative Folkeparti) og Dansk Folkeparti og skulle også ses som et led i opfyldelsen af regeringens målsætning om, at alle unge skulle have et liv med uddannelse og arbejde, og at 95 pct. af en ungdomsårgang skulle gennemføre en ungdomsuddannelse i 2015. Loven trådte i kraft den 1. januar 2011.
Med loven forhøjes afgiften på tobak svarende til ca. 2 kr. pr. 20-stk.-pakke cigaretter i gennemsnit og 3 kr. pr. 20-stk.-pakke for de billigste cigaretter. Afgiften på røgtobak forhøjes tilsvarende.   Der indføres tillægsafgift på cider- og frugtvinsbaserede alkoholsodavand, herunder cider. Samtidig forhøjes tillægsafgiften på alkoholsodavand.   Et serviceeftersyn af forårspakke 2.0 havde vist, at dele af skattereformen var vanskeligere at gennemføre end først antaget. Derfor havde regeringen (Venstre og Det Konservative Folkeparti) og Dansk Folkeparti besluttet at indføre nye finansieringselementer, der styrkede de offentlige finanser i årene frem mod 2013. Afgiftsforhøjelserne på tobak og cider- og frugtvinsbaserede alkoholsodavand skulle ses i den sammenhæng.  Afgiftsforhøjelserne skulle efter det fremsatte lovforslag indføres pr. 1. juli 2010. Under lovforslagets behandling stillede skatteministeren ændringsforslag, der udskød tidspunktet for forhøjelsen af tillægsafgiften og ophævelsen af fritagelsen for cider og frugtvin til den 1. august 2010.  Skatteministeren stillede endvidere ændringsforslag om en overgangsordning for forhøjelsen af tobaksafgifterne, således at forhøjelsen af tobaksafgifterne finder anvendelse på tobaksvarer, som den 1. juli 2010 findes i ustemplet stand hos virksomheder, der fremstiller eller indfører cigaretter, og på varer, som fra nævnte dag fremstilles, angives til fortoldning eller modtages fra udlandet.
Loven indebærer, at reglerne for genoptjening af retten til dagpenge ændres, således at man fremover skal have 52 ugers fuldtidsbeskæftigelse inden for en periode på 3 år for at få ret til at påbegynde en ny dagpengeperiode. Lovforslaget var et af elementerne i den reform af dagpengeområdet, som blev aftalt mellem regeringen (Venstre og Dete Konservative Folkeparti) og Dansk Folkeparti i aftalen om en genopretning af dansk økonomi af 26. maj 2010. Lovforslaget skulle derfor ses i sammenhæng med lovforslag nr. L 222 om en nedsættelse af dagpengeperioden. Loven træder i kraft den 2. juli 2012.
Folketingsbeslutningen indebærer, at Folketinget giver sit samtykke til, at anklagemyndigheden kan rejse tiltale mod medlem af Folketinget Jesper Langballe for overtrædelse af straffelovens § 266 b, stk. 1.
Lovforslaget går ud på at indhente Folketingets samtykke til, at regeringen tiltræder en protokol om ændring af dobbeltbeskatningsoverenskomsten mellem Danmark og Irland. Protokollen blev underskrevet den 22. juli 2014.  Protokollen medfører, at Danmark fremover kan beskatte personer, der er hjemmehørende i Danmark og arbejder i Irland, af deres lønindkomst. Desuden medfører ændringen, at Danmark kan beskatte personer, der er hjemmehørende i Danmark og arbejder om bord på et fly eller skib i international trafik for et irsk luftfartselskab eller rederi. Den danske skat af lønindkomsten nedsættes med en evt. betalt irsk skat, dog højst den danske skat af indkomsten.   Med protokollen bringes den dansk-irske dobbeltbeskatningsoverenskomst i overensstemmelse med, hvad der i mange år er aftalt i de andre danske overenskomster, ligesom det sikres, at personer, der er hjemmehørende i Danmark, også beskattes i Danmark efter danske regler. Med protokollen er der således bl.a. taget et skridt i den rigtige retning i kampen mod social dumping i luftfarten.   Lovforslaget skønnes at medføre et årligt merprovenu på ca. 6 mio. kr. Forslaget skønnes at medføre administrative engangsomkostninger på ca. 25.000 kr. til systemtilretninger.
Formålet med lovforslaget er at indhente Folketingets samtykke til, at regeringen tiltræder en dobbeltbeskatningsoverenskomst mellem Danmark og Ghana. Overenskomsten blev undertegnet den 20. marts 2014. Overenskomsten indeholder regler for, hvornår Danmark henholdsvis Ghana kan beskatte indkomst, som en person eller et selskab, der er hjemmehørende i den ene stat, modtager fra den anden stat, og om, hvordan bopælsstaten skal lempe dobbeltbeskatning, når en indkomst også er blevet beskattet i kildestaten.
Med lovforslaget ønsker regeringen at skabe mulighed for, at de forsøg, som de ni frikommuner har haft mulighed for at igangsætte under frikommuneforsøget, kan videreføres frem til den 30. juni 2017.   Lovforslaget er en del af udmøntningen af regeringens og KL’s aftale af 3. juni 2014 om kommunernes økonomi for 2015.
Formålet med lovforslaget er at indhente Folketingets samtykke til, at regeringen tiltræder en protokol til dobbeltbeskatningsoverenskomsten mellem Danmark og Luxembourg. Protokollen, som blev undertegnet den 9. juli 2013, gør det muligt for Danmark at beskatte pensioner m.v., der udbetales fra Danmark til en modtager i Luxembourg.  Lovforslaget har en overgangsregel, som præciserer, at personer, som på underskrivelsesdagen var hjemmehørende i Luxembourg og fritaget for dansk beskatning af pension efter den hidtidige affattelse af overenskomsten, ikke bliver omfattet af den nye affattelse af overenskomsten.
Lovforslaget går ud på at indhente Folketingets samtykke til, at regeringen tiltræder en protokol om ændring af dobbeltbeskatningsoverenskomsten mellem Danmark og Indien. Protokollen blev underskrevet den 10. oktober 2013.   Protokollen indeholder en ændret affattelse af overenskomstens artikel om udveksling af oplysninger. Artiklens ordlyd følger nu den nyeste internationale standard. Ændringen sikrer de to lande de bedste muligheder for at yde hinanden bistand i skattesager. Det er særlig fremhævet, at overenskomsten også giver mulighed for, at embedsmænd fra det ene land kan deltage i skatteundersøgelser i det andet land.   Protokollen skal ses i sammenhæng med igangværende internationale bestræbelser, støttet af såvel Danmark som Indien, for at bekæmpe skatteunddragelse og skatteflugt. Dobbeltbeskatningsoverenskomsten mellem Danmark og Indien har også virkning mellem Færøerne og Indien, og det vil protokollen også få.
Lovforslaget indeholder bestemmelser om, at selvstændigt erhvervsdrivende skal afgive regnskabsoplysninger vedrørende skyldig eller tilgodehavende moms i forbindelse med indsendelse af selvangivelsen. Forslaget skal medvirke til at flere selvstændigt erhvervsdrivende angiver moms i overensstemmelse med lovgivningen.   Det foreslås, at indberetningspligten vedrørende en række finansielle produkter udvides. De foreslåede udvidelser har til hensigt at ensarte reglerne vedrørende erklærings- og indberetningspligter for konti, indskudsbeviser og pensionsordninger i udlandet, at indføre pligt til indberetning ved køb af salg af aktier, der ikke er optaget til handel på et reguleret marked, og at indføre pligt til at indberette ved selskabers tilbagekøb af egne aktier. Forslagene vedrørende udvidet indberetningspligt indgår alle i de tiltag, som skal sikre det tilsigtede provenu til finansieringen af skattereformaftalen fra 2012.   Forslaget om at udvide tredjepartsindberetningen vedrørende finansielle produkter er en del af aftalen af 22. juni 2012 om en skattereform mellem den daværende regering (Socialdemokraterne, Det Radikale Venstre og Socialistisk Folkeparti), Venstre og Det Konservative Folkeparti. Samlet skønnes initiativerne i lovforslaget at indebære et varigt merprovenu på i alt 185 mio. kr. efter tilbageløb.
Erhvervs- og vækstministeren har fremsat et lovforslag (lovforslag nr. L 16) om etablering af en 3-årig forsøgsordning med medarbejderinvesteringsselskaber. Nærværende lovforslag vedrører ændringer i skattelovgivningen i forbindelse med etableringen af forsøgsordningen med medarbejderinvesteringsselskaber og en tilpasning af ferieloven på baggrund af ordningen.  Nærværende lovforslag indeholder følgende fire overordnede elementer:  – Medarbejderne (investorerne) får bortseelsesret, dvs. fradrag for indbetalinger til medarbejderinvesteringsselskabet. Det bortseelsesberettigede beløb kan højst udgøre 7,5 pct. af medarbejderens kontante løn, dog højst 30.000 kr. pr. indkomstår. Udlodninger m.v. fra medarbejderinvesteringsselskabet til medarbejderne skal medregnes til den personlige indkomst. – Bortseelsesretten forudsætter, at medarbejderinvesteringsselskabet er godkendt af og registreret i Erhvervsstyrelsen. Bortseelsesret for indskud i medarbejderinvesteringslignende selskaber med hjemsted i andre EU/EØS-lande end Danmark forudsætter godkendelse af SKAT. – Medarbejdernes andele i medarbejderinvesteringsselskabet omfattes af aktieavancebeskatningslovens regler, som tilpasses. Dermed finder aktieavancebeskatningslovens regler om beskatning ved fraflytning til udlandet anvendelse. – Medarbejderinvesteringsselskabet bliver skattepligtigt efter selskabsskatteloven svarende til de regler, der gælder for aktieselskaber. Indskud af lønmidler i medarbejderinvesteringsselskabet skal dog ikke medregnes til selskabets skattepligtige indkomst.  Det skønnes med stor usikkerhed, at ordningen i 2015 forventes at medføre et umiddelbart mindreprovenu på ca. 75 mio. kr. faldende til et mindreprovenu på ca. 70 mio. kr. i 2016 og 2017. Dette mindreprovenu opvejes af et merprovenu i de efterfølgende år, og samlet set forventes ordningen ikke at medføre en varig provenuvirkning.  Lovforslaget sambehandles med lovforslag nr. L 16.
Beslutningsforslaget skal sikre Folketingets samtykke i forhold til at ratificere associeringsaftalen med Ukraine, jf. Grundlovens § 19. Associeringsaftalen træder i kraft, når alle 28 lande, EU, EURATOM og Ukraine har tilendebragt deres respektive ratifikationsprocedurer og deponeret ratifikationsinstrumenterne.   B 8 sambehandles med B 6 og B 7.
Beslutningsforslaget skal sikre Folketingets samtykke i forhold til at ratificere associeringsaftalen med Moldova, jf. Grundlovens § 19. Associeringsaftalen træder i kraft, når alle 28 lande, EU, EURATOM og Moldova har tilendebragt deres respektive ratifikationsprocedurer og deponeret ratifikationsinstrumenterne.   B 7 sambehandles med B 6 og B 8.
Beslutningsforslaget skal sikre Folketingets samtykke i forhold til at ratificere associeringsaftalen med Georgien, jf. Grundlovens § 19. Associeringsaftalen træder i kraft, når alle 28 lande, EU, EURATOM og Georgien har tilendebragt deres respektive ratifikationsprocedurer og deponeret ratifikationsinstrumenterne.   B 6 sambehandles med B 7 og B 8.
Lovforslagets hovedformål er at styrke vildtudbytteindberetningen. Der er i dag pligt til at indberette vildtudbytte, men indberetningsprocenten vurderes at være for lav. Med lovforslaget sammenkædes fornyelse af jagttegn derfor med indberetningen. Hvis der ikke er indberettet vildtudbytte, kan jagttegnet ikke fornys.  Vildtindberetningen indgår i det datagrundlag, som anvendes i vurderingen af vildtbestandenes udvikling i Danmark. Vildtforvaltningsrådet har anbefalet, at lovgrundlaget ændres for at opnå en højere indberetningsprocent. Sammenkædningen af indberetningen af vildtudbytte med fornyelsen af jagttegn betyder samtidigt, at muligheden for at straffe for manglende vildtudbytteindberetning afskaffes. 
Formålet med lovforslaget er at sikre, at personer, der får efterbetalt en social ydelse f.eks. som led i en sag vundet ved Ankestyrelsen om retten til sygedagpenge, ikke efterfølgende mister deres uddannelses- eller kontanthjælp på grund af formue- og fradragsreglerne i kontanthjælpslovgivningen. Personer, der ikke har fået udbetalt den korrekte ydelse, og som derfor kan have stiftet gæld, skal have mulighed for f.eks. at anvende efterbetalingen til at tilbagebetale gælden. Der skal derfor ses bort fra efterbetalingen i 2 år efter udbetalingen. De ændrede regler får også betydning for personer, der modtager ressourceforløbsydelse, idet reglerne om fradrag af indtægter i kontant- og uddannelseshjælp finder tilsvarende anvendelse, for så vidt angår egne indtægter.  Lovforslaget udmønter aftalen om ændring af formue- og fradragsreglerne i kontanthjælpslovgivningen ved efterbetaling af sociale ydelser, som regeringen (Socialdemokraterne og Radikale Venstre) indgik den 8. maj 2014 med Enhedslisten og Socialistisk Folkeparti.  
Lovforslaget har til formål at give Arbejdsretten kompetence til at behandle visse typer af sager om overholdelse af vikarloven. Ifølge lovforslaget vil Arbejdsretten fremover kunne behandle sager om, hvorvidt en virksomhed har overtrådt vikarlovens ligebehandlingsprincip. Det indebærer, at en vikar ikke må behandles ringere end virksomhedens fastansatte. Da Arbejdsretten kun er kompetent i tvister, hvor parterne er medlem af en faglig organisation, er det en forudsætning, at vikaren er medlem af en sådan. Hvis vikaren ikke er medlem af en faglig organisation, skal sagen behandles af de almindelige domstole.  Ifølge lovforslaget vil Arbejdsretten endvidere være enekompetent til at vurdere, om et vikarbureau kan fravige princippet om, at en vikar skal behandles på samme måde som virksomhedens fastansatte. Dette kan ske, hvis vikarbureauet har tiltrådt en kollektiv overenskomst, som er indgået af de mest repræsentative arbejdsmarkedsparter i Danmark, og som gælder på hele det danske område, hvorved den generelle beskyttelse af vikarer respekteres. Det følger af lovforslaget, at Arbejdsretten kan pålægge et vikarbureau at efterbetale vikaren, hvis vikarens rettigheder er krænket. Endvidere vil Arbejdsretten også kunne tilkende vikaren en godtgørelse.
Med lovforslaget søges om bemyndigelse til at anlægge en motortrafikvej syd om Frederikssund, hvoraf en del af vejen anlægges som en højbro over Roskilde Fjord. Desuden søges om bemyndigelse til at etablere en selvstændig offentlig virksomhed, der får navnet Fjordforbindelsen Frederikssund, som får det overordnede ansvar for etablering af projektet samt opkrævning af brugerbetaling for passage af den nye forbindelse.  Lovforslaget er et led i udmøntningen af trafikaftale af 21. marts 2013 mellem regeringen (Socialdemokratiet og Radikale Venstre), Socialistisk Folkeparti, Venstre, Dansk Folkeparti, Liberal Alliance og Det Konservative Folkeparti.
Lovforslaget har til formål at sikre lønmodtagere, der ikke har ret til fuld løn under sygdom, en ret til at optjene minimum 4 ugers betalt ferie om året eller en forholdsmæssig andel heraf. Dette sikres, ved at en lønmodtager, der ikke har ret til fuld løn under sygdom, som udgangspunkt har ret til sygeferiegodtgørelse fra 2. sygefraværsdag under hver periode med sygefravær i optjeningsåret.  Desuden indeholder lovforslaget hjemmel til, at arbejdsgivernes betaling for Feriepengeinfo kan ske via en fælles opkrævning, der administreres af Arbejdsgivernes Tillægspension (ATP). Betalingen for Feriekontos administration af Feriepengeinfo kan opkræves via ATP's fællesopkrævning for de arbejdsgivere, der indberetter oplysninger om feriegodtgørelse til Feriepengeinfo via indkomstregistret. Feriepengeinfo er en portal, der fra 1. maj 2015 skal indeholde oplysninger om alle lønmodtageres optjente feriegodtgørelse. Lønmodtagerne får et samlet overblik over optjent ferie med feriegodtgørelse, og de skal anmode udbetaleren om feriegodtgørelsen via portalen.
Med lovforslaget reduceres antallet af love på området fra de nuværende fire love til to hovedlove: vejloven og privatvejsloven. Derudover indebærer lovforslaget en tiltrængt forenkling og modernisering af vejloven, der i sin grundform stammer fra 1972. Lovforslaget indeholder også en række helt nye tiltag, der især relaterer sig til bedre fremkommelighed på vejnettet, der bl.a. er udfordret af mange gravearbejder. Med lovforslaget lægges op til at sætte fokus på bedre styring, koordinering og regler om bod i forbindelse med gravearbejder på vejene.
Reglerne om virksomhedspant og fordringspant blev indført i Danmark ved lov nr. 560 af 24. juni 2005 om ændring af tinglysningsloven, konkursloven og andre love (Virksomhedspant). Formålet med reglerne var at modernisere pantsætningsreglerne med henblik på at give erhvervsvirksomhederne nye og mere fleksible muligheder for at belåne deres aktiver.   Med ordningen blev det muligt for virksomhederne på en samlet og mere enkel måde at pantsætte en række væsentlige aktivtyper, der tidligere vanskeligt kunne pantsættes, uden at pantsætningen i praksis skabte hindringer for virksomhedens daglige drift.   Landsstyret på Færøerne har anmodet om, at der indføres regler om virksomhedspant og fordringspant på Færøerne svarende til de regler om virksomhedspant og fordringspant, som blev indført i dansk ret i 2005. Formålet med lovforslaget er således at skabe mulighed for at indføre de fornødne regler om virksomhedspant og fordringspant på Færøerne.   Færøerne har overtaget formueretten samt direkte og indirekte skatter som hjemmestyreområder. Færøerne kan dermed selv foretage de nødvendige ændringer af den færøske tinglysningslov. Disse er gennemført ved lagtingslov nr. 70 af 15. maj 2014 om tinglysning.   For at indføre virksomhedspant og fordringspant på Færøerne er det herudover nødvendigt at foretage en ændring af den færøske retsplejelov og at sætte de relevante bestemmelser om ændring af den dagældende danske konkurslov i lov nr. 560 af 24. juni 2005 om ændring af tinglysningsloven, konkursloven og andre love (Virksomhedspant) i kraft på Færøerne.   Lovforslaget indeholder på denne baggrund følgende:  •	En ændring af den færøske retsplejelovs regler om inddrivelse af fordringer med henblik på, at fyldestgørelse af krav, der er sikret ved virksomhedspant i fordringer og fordringspant, kan ske på samme måde som krav sikret ved håndpant.  •	En ændring af lov nr. 560 af 24. juni 2005 om ændring af tinglysningsloven, konkursloven og andre love (Virksomhedspant) med henblik på at give mulighed for at sætte de relevante ændringer af konkursloven i kraft på Færøerne. 
Lovforslaget er en opfølgning på Aftale om Vækstplan for Fødevarer af 2. april 2014 indgået mellem regeringen (Socialdemokratiet og Radikale Venstre), Venstre, Dansk Folkeparti, Liberal Alliance og Det Konservative Folkeparti.  For at forbedre mulighederne for kapitaltilførsel til landbruget foreslås det at lempe reglerne om selskabers erhvervelse af landbrugsejendomme. Reglen om, at én bestemt person skal have bestemmende indflydelse i selskabet, foreslås ophævet, og samtidig foreslås det at udvide kredsen af virksomheder m.v., der kan erhverve landbrugsejendomme uden tilladelse. Som konsekvens af ændringen af selskabsreglerne foreslås det derudover, at reglerne om fortrinsstilling ophæves.   Der foreslås desuden en ændring af forpagtningsreglerne, som gør det muligt uden tilladelse at leje mindre arealer under 1.000 m2 fra en landbrugsejendom med henblik på anvendelse til haveformål. Endelig foreslås det, at landbrugsloven skal indeholde en hjemmel til at kunne fastsætte regler om digital kommunikation på landbrugslovens område.
Formålet med lovforslaget er at skabe hjemmel til etablering og administration af støtteordninger under EU's Hav- og Fiskerifond, der skal bidrage til at opfylde målsætningerne i Europa 2020-strategien for intelligent, bæredygtig og inklusiv vækst og til den danske gennemførelse af EU's fiskeriudviklingspolitik samt den integrerede havpolitik gennem støtteordninger.   Lovforslaget skal bl.a. give fødevareministeren og ministeren for by, bolig og landdistrikter mulighed for at fastsætte regler om gennemførelsen af Forordningen om Den Europæiske Hav- og Fiskerifonds enkelte støtteordninger inden for rammerne af det danske hav- og fiskeriudviklingsprogram og partnerskabsaftalen mellem Danmark og EU-Kommissionen.   Lovforslaget skal også give fødevareministeren og ministeren for by, bolig og landdistrikter bemyndigelse til at fastsætte regler om, at skriftlig kommunikation skal ske digitalt til og fra Fødevareministeriet og Ministeriet for By, Bolig og Landdistrikter om forhold, der er omfattet af loven eller af regler udstedt i medfør af loven.   Derudover nedsættes som under de gældende regler et overvågningsudvalg, der skal varetage tilsyns- og opfølgningsfunktioner i forbindelse med administration af støtteordninger efter loven. Lovforslaget fastsætter desuden de nødvendige nationale administrative og strafferetlige regler, herunder om kontrol, klage og delegation.
Dette lovforslag fremsættes med henblik på at skabe grundlag for regeringens gennemførelse af EU’s landdistriktspolitik, jf. Europa-Parlamentets og Rådets forordning (EU) nr. 1305/2013. Lovforslaget vil afløse lov om udvikling af landdistrikterne (landdistriktsloven).   Formålet med lovforslaget er at skabe hjemmel til etablering og administration af støtteordninger under EU’s Landdistriktsfond, der bidrager til opfyldelse af målsætningerne i Europa 2020-strategien for intelligent, bæredygtig og inklusiv vækst.  Lovforslaget skal bl.a. give fødevareministeren mulighed for at fastsætte regler om gennemførelsen af landdistriktsforordningens enkelte støtteordninger inden for rammerne af landdistriktsprogrammet og partnerskabsaftalen og give ministeren for by, bolig og landdistrikter mulighed for administrativt at fastsætte regler om gennemførelsen af støtteordninger vedrørende lokaludvikling styret af lokalsamfundet inden for rammerne af landdistriktsforordningen, landdistriktsprogrammet og partnerskabsaftalen.  Som under den gældende lov nedsættes der et overvågningsudvalg. Som noget nyt nedsættes der et indstillingsudvalg. Lovforslaget giver endvidere fødevareministeren og ministeren for by, bolig og landdistrikter bemyndigelse til at fastsætte regler om, at skriftlig kommunikation til og fra ministerierne om forhold, der er omfattet af loven eller af regler udstedt i medfør af loven, skal foregå digitalt.
Formålet med lovforslaget er at ændre beregningsprincipperne for udmåling af erstatning for tabt erhvervsevne for skadelidte, som er optaget på den grundlæggende del af en erhvervsuddannelse, således at navnlig unge mennesker, der påføres et erhvervsevnetab, mens de er i den tidlige del af deres uddannelsesforløb, som udgangspunkt tilkendes den samme erstatning for tabt erhvervsevne, uanset hvilken generel ungdomsuddannelse de er optaget på.   Forslaget udspringer af en dom, som Højesteret afsagde den 15. august 2013, om fastsættelse af erhvervsevnetabserstatning til en 19-årig handelsskoleelev, der var optaget på handelsskolens grundforløb, og som blev skadet i en trafikulykke.   Lovforslaget indebærer nærmere, at der ved beregningen af erstatning for tabt erhvervsevne til skadelidte, som er optaget på en gymnasial uddannelse eller på den grundlæggende del af en erhvervsuddannelse, hvor der endnu ikke er sket en endelig specialisering, tages udgangspunkt i normalårslønnen, jf. erstatningsansvarslovens § 8, medmindre der konkret er grundlag for at foretage et skøn over den forventede fremtidige årsindtægt. 
Formålet med lovforslaget er for det første at skabe de færdselslovmæssige rammer for etableringen af de kommende letbaner på de områder, der hører under færdselsloven, ved at tilpasse en række af de eksisterende regler i færdselsloven til kørsel med letbanekøretøjer og ved at sætte en række regler udtrykkeligt i kraft for letbanekøretøjer.   Der sker samtidig med lovforslaget en tilpasning af færdselslovens bestemmelser om frakendelse af førerretten.   Desuden foreslås det, at definitionen af motorredskaber bliver ændret, så sådanne redskaber – på samme måde som traktorer – kan være indstillet med en konstruktivt bestemt hastighed på 40 km/t mod 30 km/t efter de gældende regler.   Endvidere foreslås en ophævelse af kravet om, at der skal indhentes forudgående tilladelse fra politiet til kørsel med blokvogn i tilfælde, hvor blokvognen eller vogntoget opfylder de krav til dimensioner, som efter særtransportbekendtgørelsen gælder for tilladelsesfri særtransporter foretaget med almindelige lastbiler eller vogntog.   Derudover foreslås der indført hjemmel, så transportministeren kan fastsætte bestemmelser om opkrævning af gebyr for udstedelse af legitimationskort til personer, der bliver bemyndiget til at regulere færdsel ved gennemførelse af særtransporter.  
Lovforslagets formål er at gennemføre de ændringer i EU’s kvotedirektiv, som er gennemført ved den såkaldte ændringsforordning. Ændringsforordningen indfører en midlertidig undtagelse fra krav om overvågning, rapportering og returnering af kvoter for CO2-emissioner fra flyvninger til og fra lande uden for EØS-området. Undtagelsen gælder 2013 til 2016, hvor den vil blive revideret i henhold til de fremskridt, der er gjort. Endvidere indskrænkes kvotedirektivets anvendelsesområde. Lovforslaget sikrer derudover en enklere og mere korrekt implementeringsmåde i dansk ret, således at en del af de gældende regler flyttes til en bekendtgørelse.
Med lovforslaget gennemføres de dele af medieaftalen for 2015-2018, som blev indgået af alle Folketingets partier den 26. juni 2014, og som kræver lovændringer.   Der indføres en ny ordning for ikkekommercielle lokalradioer, begrænsning i adgangen til genbeskikkelse af DR’s bestyrelse og de regionale TV2-virksomheders bestyrelser, afskaffelse af medielicensen for erhvervsvirksomheder og afskaffelse af forhandlernes forpligtelse til at indberette salg og udleje af licenspligtige apparater til DR. Adgangen til af public service-puljen at kunne yde støtte til radioprogrammer afskaffes, og der indføres mulighed for, at der af public service-puljen kan ydes tilskud til tv-programmer på video og on demand-tjenester.   Det foreslås, at lovændringerne træder i kraft den 1. januar 2015. 
Lovforslaget etablerer et nationalt turismeforum, som skal koordinere og styre den offentlige turismefremmeindsats i Danmark. Det nationale turismeforum skal udarbejde en national strategi for dansk turisme med centrale prioriteter og mål for fremme af dansk turisme og igangsætte analyser, herunder en større årlig analyse af udviklingen i dansk turisme. Forummet skal endvidere årligt udarbejde en rapport til erhvervs- og vækstministeren om status for udmøntningen af den nationale strategi.   I tilknytning til det nationale turismeforum etableres et rådgivende organ, Dansk Turismes Advisory Board, som består af organisationer og øvrige relevante ministerier. Advisory Boardet skal medvirke til, at der er sammenhæng mellem målene for den offentlige turismefremmeindsats og relevante sektorområder inden for turismen og erhvervets efterspørgsel og udviklingsmuligheder.   Udviklingsindsatsen samles under tre regionale udviklingsselskaber for turisme, der får ansvaret for udviklingen af dansk turisme inden for de tre forretningsområder kyst- og naturturismen, erhvervs- og mødeturismen samt storbyturismen. Selskaberne skal udarbejde udviklingsstrategier for hvert forretningsområde og afrapportere til det nationale turismeforum. Status for udmøntningen af strategierne vil indgå i den årlige rapport til erhvervs- og vækstministeren.   Formålet med lovforslaget er at skabe en stærkere organisering og styring af den offentlige turismefremmeindsats. Lovforslaget følger op på den politiske aftale om vækstplan for dansk turisme fra juni 2014 mellem regeringen (Socialdemokratiet og Radikale Venstre), Venstre, Dansk Folkeparti, Socialistisk Folkeparti, Enhedslisten og Det Konservative Folkeparti.  Loven træder i kraft den 1. januar 2015.
Lovforslaget indebærer en omlægning af det nuværende konkurrenceråd til en ny, uafhængig bestyrelse og oprettelse af et rådgivende udvalg. Endvidere formaliseres gældende praksis i forhold til Konkurrence- og Forbrugerstyrelsens udarbejdelse af konkurrenceanalyser, der med loven underlægges Konkurrencerådets ansvar.   Forslaget udmønter en politisk aftale fra juni 2014 mellem regeringen (Socialdemokratiet og Radikale Venstre), Venstre, Dansk Folkeparti, Socialistisk Folkeparti og Det Konservative Folkeparti om en vækstpakke.   Lovforslaget indeholder endvidere en forlængelse af tidsfristen for behandling af fusioner i fase I, hjemmel til, at Konkurrence- og Forbrugerstyrelsen kan offentliggøre domme, hvor der idømmes fængselsstraf for overtrædelse af konkurrencelovgivningen, og øgede muligheder for at udveksle fortrolige oplysninger med konkurrencemyndighederne på Færøerne og Grønland.
Med lovforslaget gennemføres den politiske stemmeaftale om idræt, som blev indgået mellem alle Folketingets partier den 6. maj 2014. Der foreslås en omfordeling af udlodningsmidlerne, som fordeles til idrættens organisationer, en ændring af bestyrelserne i de selvejende institutioner på idrætsområdet og en ændring af Anti Doping Danmarks virke. Endelig foreslås en udmøntning af den ressortomlægning af folkeoplysningsområdet, som fandt sted i 2011.   Det foreslås, at lovændringerne træder i kraft den 1. januar 2015. 
Lovforslaget afskaffer næringsbrevsordningen og medfører således, at der fremover ikke kræves næringsbrev for at drive fødevarevirksomhed. Som konsekvens heraf stilles der heller ikke længere krav om beståelse af en prøve, og dermed heller ikke om betaling af et prøvegebyr, for at en virksomhed kan drive fødevarevirksomhed. Virksomhederne vil heller ikke længere skulle betale et årligt gebyr for at drive fødevarevirksomhed i henhold til loven. Formålet med lovforslaget er at lette virksomhedernes administrative og økonomiske byrder.   Det fremgår af lovforslagets bemærkninger, at myndighederne primært benytter kontrol- og sanktionsmuligheder i egen lovgivning, hvorfor det vurderes, at en afskaffelse af næringsbrevsordningen ikke vil svække myndighedernes mulighed for at gribe ind over for fødevarevirksomheder, og at en afskaffelse af ordningen ikke vil have negative konsekvenser for fødevaresikkerheden.   Loven træder i kraft den 1. januar 2015. 
Lovforslaget indebærer, at der indføres en ny selskabsform, hvorigennem medarbejdere kan investere lønmidler til gavn for den virksomhed, de er ansat i. Ordningen foreslås etableret som en 3-årig forsøgsordning. Forslaget udmønter en politisk aftale af 2. april 2014 mellem regeringen (Socialdemokratiet og Radikale Venstre), Venstre, Dansk Folkeparti, Liberal Alliance og Det Konservative Folkeparti om en vækstplan for fødevarer.   Herudover foreslås en mindre regulering af selskabsloven vedrørende angivelse af CPR-nummer ved indberetning af fysiske personer til ejerregisteret.   Lovforslaget sambehandles med lovforslag nr. L 10.
Formålet med lovforslaget er at gennemføre en modernisering af lovgrundlaget for de videregående kunstneriske uddannelsesinstitutioner under Kulturministeriet. Med lovforslaget udskilles reguleringen af Kulturministeriets videregående kunstneriske uddannelsesinstitutioner fra reguleringen af de videregående kunstneriske uddannelsesinstitutioner under Uddannelses- og Forskningsministeriet. Der skabes samtidig lovgivningsmæssigt grundlag for Kulturministeriets videregående scenekunstuddannelsers overgang til en bachelor- og kandidatstruktur og for etablering af en ny landsdækkende videregående scenekunstuddannelsesinstitution med en fælles rektor.   Det foreslås, at loven træder i kraft den 1. januar 2015.
Lovforslaget giver samlevende par adgang til at adoptere sammen på lige fod med ægtefæller, herunder adoptere samleverens barn eller adoptivbarn (stedbarnsadoption). Lovforslaget ændrer en række af adoptionslovens bestemmelser, så samlevende par, uanset køn, kan adoptere sammen, når de har levet sammen i et ægteskabslignende forhold af en vis varighed.   Loven forventes at træde i kraft den 1. januar 2015. 
Lovforslaget indebærer en modernisering og udvidelse af husholdningsskolers og håndarbejdsskolers fagudbud. Udvidelsen af fagområdet omfatter tekniske og håndværksprægede fag. Skoleformens navn bliver ændret til frie fagskoler.   Formålet er at give mulighed for, at skolerne kan etablere et tilbud, der med en praktisk-fagligt funderet skoleform kan medvirke til at fastholde frafaldstruede unge i ungdomsuddannelsessystemet, og som understøtter, at unge efterfølgende går i gang med en erhvervsuddannelse.   Aldersgrænsen for tillægstakst til mentorordning for unge, der ikke har en kompetencegivende uddannelse, bliver sat ned fra 17½ år til 16 år.   Skoler kan få en præmie for hver elev på frie fagskolers almene kurser, der optages i en erhvervsuddannelse senest 7 måneder efter afslutningen af kurset. 
Lovforslaget forpligter kommunalbestyrelsen til at tilbyde et korterevarende rehabiliteringsforløb, før man vurderer modtagerens behov for hjemmehjælp. Tilbuddet gives, hvis man vurderer, at et sådant forløb kan forbedre modtagerens funktionsevne og dermed nedsætte behovet for hjemmehjælp. Lovforslaget forpligter også kommunalbestyrelsen til at sætte individuelle mål for hjemmehjælp til den enkelte modtager. Derudover ophæves sondringen mellem midlertidig og varig personlig og praktisk hjælp, og kontaktpersonordningen ophæves.   Lovforslaget er et resultat af en politisk aftale, som regeringen (Socialdemokratiet og Radikale Venstre) den 19. juni 2014 indgik med Dansk Folkeparti, Socialistisk Folkeparti, Liberal Alliance og Det Konservative Folkeparti om fremtidens hjemmehjælp.   Lovforslaget forventes at træde i kraft den 1. januar 2015.
Lovforslaget forenkler udmålingssystemet for hjælp til at dække merudgifter til børn med betydelig  og varigt nedsat fysisk eller psykisk funktionsevne eller indgribende kronisk eller langvarig lidelse i § 41 i serviceloven. Formålet med lovforslaget er at skabe en tættere sammenhæng mellem det enkelte barns faktiske behov for hjælp til dækning af merudgifter og den udbetalte ydelse og at lette kommunernes administration af ordningen.   Loven forventes at træde i kraft den 1. januar 2015.
Formålet med lovforslaget er at etablere fundamentet for en modernisering af apotekersektoren.  I 2012 fik en tværministeriel arbejdsgruppe til opgave at forelægge regeringen forslag til modeller, der inden for de skitserede målsætninger kunne fremme en modernisering af apotekersektoren og en effektiv ressourceanvendelse, herunder besparelser, der kunne medvirke til at nedbringe de offentlige udgifter på området. Lovforslaget er blevet til på baggrund af den rapport, arbejdsgruppen udarbejdede. Der lægges med lovforslaget op til, at apotekerne er – og fortsat bør være – en del af sundhedsvæsenet snarere end en del af detailhandlen, hvilket betyder, at der fortsat lægges op til en indgående regulering af sektoren.  Loven træder i kraft den 1. juli 2015. 
Lovforslaget indebærer, at ordningen med, at alle produktionsskoledeltagere kan få et kompetencebevis, når de har afsluttet deres produktionsskoleforløb, bliver gjort permanent.   Kompetencebeviset dokumenterer varighed og indhold af det konkrete forløb og dokumenterer de faglige kompetencer, som deltageren har opnået under produktionsskoleforløbet. 
Formålet med lovforslaget er at styrke stofmisbrugsbehandlingen ved at indføre et sæt nye rettigheder for personer, som ønsker at komme i stofmisbrugsbehandling, og et sæt modsvarende pligter for kommunerne, som er ansvarlige for stofmisbrugsbehandlingen.  Med lovforslaget indføres bl.a. en ret for personer, som ønsker at komme i lægelig stofmisbrugsbehandling, til at få iværksat behandlingen senest 14 dage efter henvendelse til bopælskommunen under forudsætning af, at der er indikation for lægelig stofmisbrugsbehandling.   Loven træder i kraft den 1. januar 2015. 
Loven gennemfører den mediepolitiske aftale for perioden 2011-2014, som regeringen (Venstre og Det Konservative Folkeparti), Dansk Folkeparti og Liberal Alliance indgik den 26. maj 2010. Desuden gennemfører den en mindre ændring om Radio- og tv-nævnets sammensætning.  Loven gennemfører følgende hovedpunkter i medieaftalen: 1) En udbygning af den nuværende værditestordning. 2) Udbud af den fjerde landsdækkende FM-radiokanal. 3) Udbygning af public service-puljen.  4) Udvidelse af must carry-forpligtelsen. 5) Regler om produktplacering.
Folketingsbeslutningen giver Folketingets samtykke til, at Danmark kan ratificere en ny protokol til EU's traktater. Protokollen medfører, at 12 EU-lande kan udnævne i alt 18 ekstra medlemmer af Europa-Parlamentet til og med udgangen af den gældende valgperiode, dvs. frem til juni 2014. Følgende EU-lande skal udpege 1-2 ekstra medlemmer: Bulgarien, Østrig, Frankrig, Sverige, Polen, Storbritannien, Holland, Italien, Slovenien, Malta og Letland. De ekstra medlemmer kan enten vælges på baggrund af valgresultatet fra europaparlamentsvalget i 2004 eller på baggrund af et nyt valg, eller de kan udpeges blandt medlemmerne af det nationale parlament i de respektive lande.
Loven medfører, at fødevareministeren kan fastsætte regler om uddannelseskrav til personer, der er beskæftiget med landbrugsmæssigt hold af pelsdyr. Derudover bemyndiges ministeren til at fastsætte regler om, at besætningsejeren og transportøren for egen regning skal gennemføre egenkontrol ved transport af slagtesvin, der transporteres til slagteri uden individuel mærkning.
Loven afskaffer bonusordningen til elever over 18 år i lønnet praktik og skolepraktik i erhvervsuddannelser. Lovforslaget var en følge af regeringen (Venstre og Det Konservative Folkeparti) og Dansk Folkepartis aftale om genopretning af dansk økonomi fra maj 2010.
Loven betyder, at olieselskaberne skal reducere deres udledning af drivhusgasser med 6 pct. I forvejen skal selskaberne sikre, at bæredygtige biobrændstoffer udgør 5,75 pct. af det samlede brændstofsalg. Emissionerne skal forstås som vugge til grav-emissioner, dvs. en reduktionsforpligtelse, der indtræder, fra olien kommer op af undergrunden, til den forbrændes i et køretøjs motor. Olieselskaberne kan selv vælge, i hvilket led de vil foretage reduktionen. Loven gennemfører dele af EU's brændstofkvalitetsdirektiv.
Loven indeholder flere elementer. Hovedelementet er at gennemføre det såkaldte Green Labs DK-program. Programmet yder tilskud til at etablere faciliteter, hvor virksomheder kan demonstrere og teste nye klimateknologier. Et andet element er at støtte det langsigtede mål om at gøre Danmark uafhængigt af fossile brændsler. Desuden lempes det hiditl gældende krav om, at alle modtagere af  tilskud fra EUDP skal have hjemsted i Danmark. Endelig sikrer loven, at der også efter juni 2011 kan indgås aftaler med energiintensive virksomheder om energieffektivisering og om tilskud hertil. I juni 2011 udløb den hidtil gældende ordning.
Formålet med loven er at gennemføre e-penge-direktivet i dansk ret, dvs. direktiv 2009/110/EF af 16. september 2009 om adgang til at optage og udøve virksomhed som udsteder af elektroniske penge og om tilsyn med en sådan virksomhed.  Loven justerer den hidtil gældende regulering af elektroniske penge og medvirker til, at virksomhederne får nemmere adgang til at etablere og udøve virksomhed som udsteder af elektroniske penge i Danmark.   Definitionen af elektroniske penge bliver sådan, at den kan rumme den fremtidige teknologiske udvikling. Desuden etablerer man et offentligt register over e-penge-institutter, som Finanstilsynet fører tilsyn med.
Loven gennemfører dele af to politiske aftaler: "Grøn Vækst 2.0" og "Aftale mellem regeringen og Dansk Folkeparti om genopretning af dansk økonomi". Med loven udmøntes den del af finansieringen af "Grøn Vækst 2.0", som fremrykker forhøjelsen af lønsumsafgiften for den finansielle sektor fra 2013 til den 1. januar 2011. Loven udmønter endvidere den del af finansieringen af aftalen om genopretning af dansk økonomi, som angår justering af renten af registreringsafgift ved bl.a. forholdsmæssig betaling i forbindelse med leasing. Samtidig gennemfører loven en række rettelser og justeringer i momsloven og i afgiftslovene for tobak, øl og vin, spiritus og mineralolieprodukter.
Loven gennemfører dele af det nye affaldsdirektiv fra 2008, som endnu ikke var gennemført. Desuden gennemføres emballagedirektivets krav til indholdet af affaldshåndteringsplanerne. Affaldsdirektivet ophæver og afløser det gamle affaldsdirektiv og direktiverne om bortskaffelse af olieaffald og om farligt affald. Med loven bliver affaldshierarkiet en del af miljøbeskyttelseslovens formålskapitel. Affaldshierarkiet er udtryk for en prioriteret rækkefølge for, hvad der er miljømæssigt bedst, når der skal laves lovgivning eller politikker om affaldsforebyggelse og -håndtering. 
Loven sikrer, at ikkedanske EU-statsborgere, der er udsendt som diplomater til Danmark, og deres medfølgende husstande får mulighed for - at deltage i kommunal- og regionsvalg i deres bopælskommune/region og - at opnå valgbarhed, hvis deres stilling i øvrigt ikke hindrer det.  En klage fra EU-ansatte på EU's Miljøagentur havde været inspiration til lovforslaget. I et svar på spm. 2 til udvalget har ministeren dog afvist muligheden af, at en diplomat eller et medlem af dennes familie kan være anført i Udenrigsministeriets Protokol og samtidig være medlem af en kommunalbestyrelse eller et regionsråd.
Med loven kan transportministeren gå i gang med at udbygge Køge Bugt Motorvejen fra seks til otte spor mellem Greve Syd og Køge. Lovforslaget udmøntede dele af aftalen fra den 2. december 2009 om bedre veje m.v. mellem regeringen (Venstre og Det Konservative Folkeparti), S, DF, SF og LA.
Med loven kan transportministeren gå i gang med at anlægge anden etape af Slagelse Omfartsvej syd om Slagelse. Lovforslaget udmøntede dele af aftalen fra den 2. december 2009 om bedre veje m.v. mellem regeringen (Venstre og Det Konservative Folkeparti), S, DF, SF og LA.
Med loven erstatter en egentlig lov om arbejdsskadesikring i Grønland den hidtil gældende ordning, hvor den danske lov om arbejdsskadesikring var sat i kraft for Grønland ved anordning.   Den grønlandske arbejdsskadeordning bliver uafhængig af den danske lov, så ordningen løbende kan ændres og justeres i takt med udviklingen i Grønland. Loven viderefører indholdsmæssigt i vidt omfang den hidtil gældende ordning, som byggede på den danske lov om arbejdsskadesikring.   Administrativt indebærer loven, at Center for Arbejdsskadesikring i Grønland overgår til at være en del af Arbejdsskadestyrelsen, som hører under Beskæftigelsesministeriet.   Lovforslaget var godkendt af Grønlands Selvstyre inden fremsættelsen, og loven trådte i kraft den 1. januar 2011.
Med loven kan transportministeren gå i gang med at udbygge Motorring 4 fra fire til seks spor mellem Tåstrup og Fredrikssundmotorvejen. Lovforslaget udmøntede dele af aftalen fra den 2. december 2009 om bedre veje m.v. mellem regeringen (Venstre og Det Konservative Folkeparti), S, DF, SF og LA.
Loven gennemfører dele af regeringens (Venstre og Det Konservative Folkeparti) indbrudspakke fra april 2010. Det drejer sig om strengere straffe for hæleri og tættere koordinering af indsatsen ved udslusning fra fængsel.  Målet er at sætte hårdere ind over for bagmændene til organiseret hæleri og sende et signal om, at hæleri er uacceptabelt. Samtidig ønsker regeringen at styrke myndighedernes koordinerede indsats ved udslusningen fra fængsel til frihed for at forebygge tilbagefald til ny kriminalitet.   Loven skærper straffen for overtrædelse af straffelovens § 290, stk. 2, om hæleri af særlig grov beskaffenhed i sager om hæleri af mere professionel karakter med en tredjedel i forhold til hidtil. Bødestraffen for overtrædelse af straffelovens § 303 om groft uagtsomt hæleri bliver også skærpet markant.  Med loven tager man desuden initiativ til at etablere et mere systematiseret samarbejde mellem kriminalforsorgen, de sociale myndigheder og politiet om udslusning fra fængsel - det såkaldte KSP-samarbejde. Samarbejdet skal bl.a. sikre, at de involverede myndigheder regelmæssigt, hurtigt og smidigt kan udveksle alle nødvendige oplysninger. Det sker, ved at man i retsplejelovens § 115 indsætter en udtrykkelig hjemmel til denne udveksling.
Loven indebærer, at der sker en omprioritering af arbejdsmarkedets parters indsats på arbejdsmiljøområdet. Omprioriteringen indebærer, at branchearbejdsmiljørådene fremover skal udarbejde en årlig plan for deres aktiviteter, som så danner grundlag for det tilskud til rådene, som Arbejdstilsynet udbetaler.   Samtidig forenkler man procedurerne for udbetaling af midler til branchearbejdsmiljørådene, så indsatsen i højere grad målrettes de enkelte virksomheder.  Samlet set indebærer loven, at midlerne til parternes arbejdsmiljøindsats reduceres med 50,4 mio. kr. - midler, som med loven fremover tilfalder staten.  Lovforslaget var en del af udmøntningen af aftalen mellem regeringen (Venstre og Det Konservative Folkeparti) og Dansk Folkeparti om genopretning af dansk økonomi og skulle ses i sammenhæng med lovforslag nr. L 8 (ændring af beskæftigelseskravet m.v.) og lovforslag nr. L 9 (arbejdsløshedsforsikring m.v.). Loven trådte i kraft den 1. januar 2011.
Loven indeholder en række ændringer på sygedagpengeområdet. Bl.a. forlænges beskæftigelseskravet, så retten til sygedagpenge bliver betinget af, at man inden sygefraværet skal have haft 26 ugers beskæftigelse mod de nuværende 13 ugers beskæftigelse.   Desuden afskaffer man retten til sygedagpenge på søgnehelligdage, og man indfører større fleksibilitet i reglerne om, hvordan kommunerne skal foretage opfølgning i sygedagpengesager. Fremover kan opfølgning også ske pr. brev eller digitalt, f.eks. pr. e-mail.   Man skønner, at loven samlet set medfører en besparelse for det offentlige på mere end 250 mio. kr.  Lovforslaget var en del af udmøntningen af aftalen mellem regeringen (Venstre og Det Konservative Folkeparti) og Dansk Folkeparti om genopretning af dansk økonomi og skulle ses i sammenhæng med lovforslag nr. L 7 (omprioritering af partsindsatsen) og lovforslag nr. L 9 (arbejdsløshedsforsikring m.v.). Loven trådte i kraft den 3. januar 2011, hvad angår fleksibiliteten i opfølgningen, mens de øvrige ændringer træder i kraft den 2. juli 2012.
Loven går bl.a. ud på at indføre regler om, hvad den tabende part betaler af sagsomkostninger til statskassen, når den vindende part opfylder de økonomiske betingelser for fri proces og har en retshjælpsforsikring, der dækker omkostninger ved sagen.  I den type tilfælde skal man fastsætte sagsomkostningerne, som om de ikke var fritaget for afgifter, herunder som noget nyt et beløb, der er fastsat ved et skøn, og som svarer til de afgifter, der skulle have været betalt. Formålet er at fjerne den forskel, der hidtil har været mellem de sagsomkostninger, den tabende part skal betale, afhængigt af om den vindende part, som opfylder de økonomiske betingelser for fri proces, har retshjælpsforsikringsdækning eller ej.
Loven gennemfører dele af et EU-direktiv om kørekort, hvis formål bl.a. er at bidrage til større færdselssikkerhed og at reducere mulighederne for at forfalske kørekort.  Fremover vil kørekortet blive udstedt med en gyldighedstid på 15 år som hovedregel. Hermed vil kørekortet blive opdateret regelmæssigt, bl.a. ved at fotoet på kørekortet fornyes, og det vil i højere grad være muligt at opdatere beskyttelsen mod forfalskninger.  Det, at kørekort skal fornyes hvert 15. år, er en væsentlig ændring af de hidtil gældende regler. Ifølge dem gjaldt kørekort til almindelig personbil som udgangspunkt, indtil indehaveren var fyldt 70 år. Gyldighedsperioden for et kørekort, der udstedes til en ansøger mellem 65 og 70 år, vil fortsat være på 5 år, og de gældende regler om en gradueret kortere gyldighedstid for ansøgere på over 70 år videreføres.  Loven indfører en ny bestemmelse, som fastsætter gebyret for fornyelse af kørekort til 100 kr.  Loven skal træde i kraft den 19. januar 2013 og gælder kørekort, der udstedes eller fornyes efter denne dato.
Loven indebærer en række ændringer på området for arbejdsløshedsforsikring. Bl.a. afskaffer man retten til feriedagpenge for dimittender og ved udbetaling af Statens Voksenuddannelsesstøtte, og man afvikler statens tilskud til ATP-bidrag af efterløn og fleksydelse.   Samlet set indebærer loven en besparelse for det offentlige på godt 200 mio. kr.   Lovforslaget var en del af udmøntningen af aftalen mellem regeringen (Venstre og Det Konservative Folkeparti) og Dansk Folkeparti om genopretning af dansk økonomi og skulle ses i sammenhæng med lovforslag nr. L 7 (omprioritering af partsindsatsen) og lovforslag nr. L 8 (beskæftigelseskravet m.v.).   Loven trådte i kraft den 1. januar 2011, enkelte ændringer dog først på et senere tidspunkt.
Loven ændrer Schengenreglerne. Der er tale om en mindre ændring, som betyder, at en udlænding, der har ophold i et andet Schengenland på baggrund af et langtidsvisum, har ret til at færdes inden for Schengenområdet på samme måde som en person med opholdstilladelse i et Schengenland. Loven afskaffer også garantiordningen i visumsager, som havde betydet, at det i visse tilfælde havde været muligt at få visum i Danmark mod, at den herboende reference stillede en økonomisk garanti for, at visumansøgeren overholdt betingelserne.
Formålet med loven er at opretholde den nuværende kirkelige økonomi ved, at gravstedskapitaler, som er indbetalt til stiftsmidlerne før den 1. januar 2007, også fremover kan udbetales til de lokale kasser.  Baggrunden for lovforslaget er, at der opstod en utilsigtet fejl i forbindelse med vedtagelsen af lov nr. 47 af 28. januar 2009, som trådte i kraft den 1. januar 2010. Fejlen betyder, at der ikke er hjemmel til, at gravstedskapitaler, som er indbetalt til stiftsmidlerne før den 1. januar 2007, kan udbetales til de lokale kasser. Gravstedskapitaler, som er indbetalt til stiftsmidlerne før den 1. januar 2007, udbetales, når de hjemfalder, det vil typisk sige efter 10 eller 20 år afhængigt af, om det er en urne- eller kistegravplads. De hjemfalder pr. 31. december og dermed næste gang i december 2010. Dette betyder, at lovændringen med lov nr. 47 af 28. januar 2009 endnu ikke har fået virkning. Hvis fejlen rettes ved den nu foreslåede ændring af økonomiloven i efteråret 2010, vil der inden jul kunne udstedes en ny bekendtgørelse, sådan at der kan ske udbetaling af de gravstedskapitaler, der hjemfalder pr. 31. december 2010. På denne måde ophæves den utilsigtede virkning for menighedsrådene.
Loven fastsætter bloktilskuddet til Færøernes hjemmestyre til 615,5 mio. kr. i 2011. Dermed fastholdes tilskuddet på niveauet for 2002 efter ønske fra hjemmestyret.  Hvis de færøske myndigheder ønsker at overtage sagsområder, som de har modtaget bloktilskud til hidtil, skal de også overtage de udgifter, der hører til de pågældende sagsområder. Det fremgår af lov om de færøske myndigheders overtagelse af sagsområder af 24. juni 2005.  Loven trådte i kraft den 1. januar 2011, og det forudsattes, at hjemmestyrets endelige udtalelse forelå inden lovforslagets 3. behandling i Folketinget.
Med loven udsættes den planlagte revision med et år. Udsættelsen skyldes, at Christiania i forbindelse med ændringslovens gennemførelse havde lagt sag an mod staten ved Slots- og Ejendomsstyrelsen. Højesteret forventedes at træffe afgørelse i denne sag i februar 2011.   Derudover indeholder loven en teknisk ændring af § 11 i lov om anvendelse af Christianiaområdet, da der manglede en paragrafhenvisning ved den seneste revision.
Loven opretter et samlet disciplinær- og klagenævn for beskikkede bygningssagkyndige. Formålet er at styrke kvaliteten af tilstandsrapporterne gennem en ensartet behandling og vurdering af de sagkyndiges arbejde og af de byggetekniske formål.   Loven fastlægger de overordnede rammer for det samlede klagenævn, herunder regler for sammensætning og kompetencer. Nævnet vil få mulighed for at tilkende en erstatning til klager i forbrugerklagersager, og nævnet vil kunne idømme bygningssagkyndige en bøde i disciplinærsager.    Loven medfører, at reguleringen af erhvervet som bygningssagkyndig udskilles i en selvstændig lov. De nærmere krav til indholdet af tilstandsrapporten og dermed til, hvad den bygningssagkyndige skal foretage sig, vil dog fortsat være reguleret i lov om forbrugerbeskyttelse ved erhvervelse af fast ejendom m.v., som hører under Justitsministeriet.
Loven forbedrer SKATs muligheder for at bekæmpe bl.a. terrorisme og grænseoverskridende kriminalitet. Hidtil har personer, der rejser ind i eller ud af Danmark, og som medbringer kontanter til en værdi af mindst 10.000 euro, skullet anmelde beløbet til SKAT. Loven udvider denne pligt til også at gælde kontanter i uledsagede forsendelser - dvs. som sendes med post eller kurérvirksomhed. Endvidere får SKAT mulighed for at tilbageholde de likvide midler i op til 72 timer, hvis det må frygtes, at de likvide midler kan sættes i forbindelse med strafbare aktiviteter.   Loven præciserer desuden, at SKAT kan foretage kropsscanning (dvs. en røntgenkontrol) som alternativ til kropsvisitering af rejsende, hvis den pågældende giver sin accept hertil.   Ændringerne trådte i kraft den 1. januar 2011.
Loven er en del af "Aftale mellem regeringen og Dansk Folkeparti om genopretning af dansk økonomi" fra 25. maj 2010 - den såkaldte genopretningspakke.  Ifølge loven bortfalder det årlige statstilskud til Momsfondet fra den 1. januar 2011. Derefter bliver midler fra Momsfondets egenkapital overført til statskassen efter ministerens nærmere bestemmelse.
Loven fastsætter for første gang en samlet regulering, der er særlig rettet mod slagtekalkuners velfærd.  Loven indeholder en række mindstekrav til hold af slagtekalkuner og supplerer de mere generelle regler i dyrevelfærdsloven.
Med loven ophæves lov om udbetaling af ydelser til militære invalider og deres efterladte i de sønderjyske landsdele, idet de sidste personer, der modtog erstatning efter loven, er afgået ved døden. Loven trådte i kraft den 1. januar 2011.
Loven forhøjer deltagerbetalingen på en række almene voksen- og efteruddannelseskurser, dog ikke deltagerbetalingen på kurser i kernefag. Deltagerbetalingen for visse fag bliver nedsat.  Loven forhøjer desuden betalingen til fuld deltagerbetaling for personer med en videregående uddannelse på almen- og erhvervsrettet voksen- og efteruddannelse.  Lovforslaget udmøntede en del af genopretningsaftalen fra maj 2010 mellem regeringen (Venstre og Det Konservative Folkeparti) og Dansk Folkeparti.
Loven skal tilskynde indgåelse af længere uddannelsesaftaler og nye praktikaftaler. Loven forventes at ville skaffe 7.400 ekstra uddannelses- og praktikaftaler i 2011.  Den hidtidige præmie- og løntilskudsordning forlænges for hele 2011. Desuden forhøjes bonussen fra højst 32.000 kr. til højst 52.000 kr. Bonussen udbetales til arbejdsgiveren i fire rater, hvis uddannelsesaftalen fortsat er i kraft. I alt kan en uddannelsesaftale udløse op til 70.000 kr., ved at man fastholder en præmie på op til 18.000 kr. i prøvetiden.  Loven forhøjer arbejdsgiverbidraget til Arbejdsgivernes Elevrefusion med 290 kr. årligt pr. fuldtidsbeskæftiget i 2011-13.
Forslaget indeholder to elementer. For det første foreslår man at indføre et loft over ydelsen for tabt arbejdsfortjeneste på 19.613 kr. om måneden. Dette gælder for ansøgninger, der indgives efter den 1. januar 2011. De borgere, der har fået udbetalt tabt arbejdsfortjeneste i løbet af 2010, vil være omfattet af nugældende beregningsregler.  For det andet foreslår man at nedsætte tilskuddet til høreapparater på 10 pct. til 5.607 kr. pr. apparat, der udleveres fra en privat, godkendt høreapparatleverandør. Dette gælder for ansøgninger der indgives efter den 1. januar 2011. Det foreslås, at tilskuddet fastfryses i 3 år, så det reguleres første gang den 1. januar 2014.  Forslaget er en del af udmøntningen af aftalen mellem regeringen og Dansk Folkeparti om genopretning af dansk økonomi.
Beslutningsforslaget var fremsat af Enhedslisten, og det pålagde regeringen at afskaffe den nedsatte kontanthjælpsydelse til unge under 25 år inden udgangen af folketingsåret 2010-11. Den nedsatte kontanthjælpsydelse til unge under 25 år indebar, at unge under 25 år uden forsørgerpligt fik ca. 3.500 kr. mindre i kontanthjælp om måneden end en person over 25 år uden forsørgerpligt. Beslutningsforslaget var en delvis genfremsættelse af beslutningsforslag nr. B 7 fra folketingsåret 2005-06.
Beslutningsforslaget pålagde regeringen at indføre de samme forbud mod interessekonflikter for læger, som hidtil havde været gældende for advokater og revisorer. Udvalget afgav beretning over forslaget, hvori udvalget udtrykte tilfredshed med, at ministeren ville nedsætte en arbejdsgruppe om fremtidig regulering af læger og andre fagpersoners tilknytning til lægemiddel- og medicovirksomheder.
Loven gør det muligt at etablere en samlet digital løsning, så både professionelle brugere og de borgere, der selv ønsker at sælge deres ejendom, kan få adgang til alle de offentlige oplysninger, som er relevante i forbindelse med en ejendomshandel, på ét sted på internettet.   De oplysninger, som er omfattet af persondataloven, vil dog kun kunne videregives til ejendommens ejer eller med samtykke fra ejeren. Den digitale løsning kaldes DIADEM (DIgital ADgang til oplysninger i forbindelse med EjendoMshandel).  Formålet med lovforslaget var at fremskaffe de nødvendige hjemler til at stille krav om, at offentlige oplysninger, som anvendes i forbindelse med ejendomshandler, registreres og videregives digitalt.
Loven har til formål at indføre generelle principper og regler for styringen af de maritime uddannelsesinstitutioner. Lovforslaget byggede på den tværministerielle rapport "Selvejende institutioner - styring, regulering og effektivitet" fra april 2009.
Loven indfører markedsrenter på de lån til dækning af ejendomsbeskatning, som kommunerne kan give til førtidspensionister og folkepensionister med fast ejendom, hvor der er friværdi. Loven forventes at øge kommunernes indtægter med mere end 100 mio. kr. Lovforslaget var et led i udmøntningen af regeringens (Venstre og Det Konservative Folkeparti) og Dansk Folkepartis aftale om genopretning af dansk økonomi fra maj 2010.
Loven gennemfører det såkaldt tredje postdirektiv om fuld realisering af det indre marked for posttjenester i EU.  Det betyder, at postmarkedet i Danmark liberaliseres helt, da Post Danmarks eneret til at omdele breve op til 50 g ophører. Samtidig skal loven sikre, at adresserede forsendelser kan befordres landsdækkende med høj kvalitet til overkommelige priser og tilpasset brugernes behov.  Regeringen (Venstre og Det Konservative Folkeparti) indgik i den forbindelse en politisk aftale den 27. maj 2010 med S, DF og RV om den fremtidige postlovgivning, så man sikrede den landsdækkende befordringspligt, samtidig med at man åbnede for den fulde konkurrence på postmarkedet.  Loven medfører derfor ikke ændringer i omfanget af befordringspligten som f.eks., at den befordringspligtige virksomhed skal uddele post 6 dage om ugen i hele landet.
Loven indfører en egenbetaling på behandling med kunstig befrugtning i det offentlige sundhedsvæsen og en øget egenbetaling for lægemidler, som anvendes til fertilitetsbehandling. Herudover indføres egenbetaling for sterilisationer og for refertilisationer. Endelig skal den ansvarlige læge inddrage en anden læge i tvivlssituationer ved vurderingen af forældreegnethed ved kunstig befrugtning. Lovforslaget var en del af udmøntningen af aftalen mellem regeringen (Venstre og Det Konservative Folkeparti) og Dansk Folkeparti om genopretning af dansk økonomi fra maj 2010.
Loven er det ene af de halvårlige love om de personer, der kan få meddelt indfødsret (statsborgerskab) i Danmark.
Loven indfører mulighed for at sanktionere kontant- og starthjælpsmodtagere over 30 år, der ikke har en ungdomsuddannelse, og som udebliver fra de såkaldte læse- og skrivetest. Jobcentrene vurderer, om den enkelte har behov for at gennemføre en læse- og skrivetest, og en eventuel sanktion betyder, at man trækker i den pågældendes start- eller kontanthjælp for den dag, vedkommende udebliver fra testen.  Derudover afskaffer loven den såkaldte flaskehalsbevilling, som var en særlig statslig bevilling til regionale initiativer, og som skulle forebygge og afhjælpe mangel på arbejdskraft. Bevillingen udgjorde 187,2 mio. kr. i 2011.  Lovforslaget var en del af udmøntningen af aftalen "Stærkere ud af krisen - Bekæmpelse af langtidsledighed" mellem regeringen (Venstre og Det Konservative Folkeparti), Dansk Folkeparti, Radikale Venstre, Liberal Alliance og MF Per Ørum Jørgensen fra den 27. maj 2010. Loven trådte i kraft den 1. januar 2011.
Lovforslaget betyder, at teoretisk pædagogikum bliver omfattet af reglerne om, at en ombedømmelse af en prøve kan resultere i en lavere karakter.  Desuden fastsætter lovforslaget, at Styrelsen for International Uddannelse har kompetence til   •at give kandidater med udenlandsk uddannelse kompetence til at undervise i de gymnasiale uddannelser og  •at godkende lærere med udenlandske kvalifikationer til at kunne undervise i folkeskolen.  Lovforslaget afskærer også klageadgangen til Undervisningsministeriet for styrelsens afgørelser om anerkendelse af udenlandske lærerkvalifikationer.
Beslutningsforslaget var fremsat af Enhedslisten, og det pålagde regeringen at tage initiativ til at afskaffe den arbejdsgiverbetalte dagpengegodtgørelse (de såkaldte G-dage). Enhedslisten foreslog, at arbejdsgiverne i stedet pålagdes et forhøjet bidrag til arbejdsløshedsdagpengene, som svarede til udgiften til G-dagene. Udgiften til G-dage udgjorde ca. 292 mio. kr.
Beslutningsforslaget gik ud på, at Danmark og de øvrige bidragsydere til den internationale militære tilstedeværelse i Afghanistan skulle trække tropperne ud. Den militære tilstedeværelse skulle erstattes af forhandlinger mellem de involverede parter, en fredsbevarende FN-styrke og en øget civil tilstedeværelse, der mere skulle satse på udvikling.
Forslaget ville fjerne visse stillerlister til valg i kommuner og regioner. Det gjaldt lister, der allerede havde repræsentanter valgt til det pågældende organ. Fremover skulle kun lister, der ikke havde valgte repræsentanter, opfylde det hidtidige krav om at have en stillerliste for at kunne stille op til valg.
Forslaget handlede om, at regeringen skulle udarbejde et regelsæt, der skulle følges, når Danmark tog fanger under internationale militære operationer. Desuden pålagde forslaget regeringen, at den skulle føre lister over alle fanger, der blev tilbageholdt i operationer med dansk medvirken, og føre tilsyn med de personer, der var blevet taget til fange.
SF foreslog, at regeringen reviderede reglerne for børneattester inden udgangen af 2010. Børneattester havde hidtil skulle fremskaffes, hvis en person havde direkte kontakt med børn under 15 år.  SF foreslog, at attesten skulle fremskaffes, når en institution, forening eller tilsvarende ansatte en person i en stilling, hvor den ansatte havde mulighed for at få kontakt med børn. Det vigtigste for SF var, at reglerne skulle forhindre, at arbejdsgivernes skøn kunne komme børnene til skade.  Børneattesternes formål er at forhindre, at en pædofil ansættes i en stilling, hvor vedkommende kan opbygge et tillidsforhold til børn, som i værste tilfælde kan anvendes til at dække over et seksuelt misbrug.  Retsudvalget afgav fælles beretning over beslutningsforslaget og beslutningsforslag B 10 om samme emne, hvori udvalget tilsluttede sig de initiativer, som kulturministeren ville iværksætte.
Beslutningsforslagets formål var at - elektrificere banestrækningen Lunderskov-Esbjerg,  - åbne en ny station i Esbjerg Øst og  - udbygge banen til Esbjerg Havn.  Beslutningsforslaget var en let revideret genfremsættelse af beslutningsforslag nr. B 137 om elektrificering af strækningen Lunderskov-Esbjerg, åbning af station i Esbjerg Øst og udbygning af havnebanen i Esbjerg fra folketingsåret 2008-09, jf. Folketingstidende tillæg A side 5211.
Dansk Folkeparti foreslog, at alle organisationer, foreninger, virksomheder m.v., hvor de ansatte kunne komme i kontakt med børn, fremover skulle fremskaffe børneattester for alle ansatte og ikke kun nyansatte medarbejdere. Forslaget var ikke begrænset til foreninger eller organisationer, der modtog økonomisk støtte efter lov om social service, og hvor de ansatte kunne komme i kontakt med børn.  Formålet med lovgivningen om at fremskaffe børneattester var netop at forhindre overgreb mod børn. Desværre havde det vist sig, at der var huller i lovgivningen, for loven omfattede kun en begrænset række institutioner.  Retsudvalget afgav fælles beretning over beslutningsforslaget og beslutningsforslag B 8 om samme emne, hvori de tilsluttede sig de initiativer, som kulturministeren ville iværksætte.
Beslutningsforslaget pålagde regeringen at fremsætte et lovforslag, der bl.a. betød, at vold mod og drab på tjenestedyr skulle straffes som vold mod tjenestedyr og ikke som hærværk. Strafferammen skulle sættes til 6 år.  Desuden foresloges det, at der automatisk blev rejst erstatningssag.
SF og RV foreslog, at cyklister i alderen 0-14 år skulle bære cykelhjelm. Desuden foreslog de, at politiet kunne stoppe og pålægge voksne en bøde, hvis de havde et barn under 15 år på deres cykel eller cyklede sammen med et barn og barnet ikke havde cykelhjelm på.
Fremover får behandling på Øfeldt Centret lovhjemmel i sundhedslovens § 79 sammen med de øvrige private specialiserede centre og specialsygehuse i stedet for som hidtil i § 140 b sammen med almen fysioterapi. Forslagsstilleren ønskede bl.a. at sikre, at patienter også bevilgedes økonomisk støtte til transporten til den specialiserede behandling på centeret.
Enhedslisten foreslog, at Danmark tiltrådte EITI - Explorative Industries Transparency Initiative. EITI er et initiativ, som skal sikre en større åbenhed omkring de økonomiske relationer mellem råstofudvindende virksomheder og myndigheder eller andre autoriteter i de lande, hvor virksomhederne arbejder. Som et led i Danmarks tiltrædelse af EITI foresloges at inddrage de danske virksomheder, der er involveret i råstofudvinding. Udvalget har afgivet beretning over forslaget. I beretningen opfordrer udvalget regeringen til at arbejde for større åbenhed om forholdene mellem råstofudvindende virksomheder og myndigheder og andre autoriteter i lande, hvor råstofferne udvindes.
Ifølge forslaget pålagdes regeringen at fremsætte forslag vedrørende alderskrav i forbindelse med ministres ret til at få pension svarende til de generelle alderskrav til henholdsvis folkepension og efterløn.
Ifølge forslaget pålagdes Folketingets Præsidium at fremsætte forslag vedrørende alderskrav i forbindelse med folketingsmedlemmers ret til at få pension svarende til de generelle alderskrav til henholdsvis folkepension og efterløn.
Folketingets Præsidium pålagdes at fremsætte forslag om, at lønindkomst m.m. skulle modregnes i eftervederlaget til medlemmer af Folketinget efter samme regler i år 1, som er gældende i år 2.
Folketingsbeslutningen pålægger regeringen - senest med virkning fra den 1. januar 2012 - at fremsætte et lovforslag, der tildeler unge under 25 år med psykiske lidelser, der modtager starthjælp, et tillæg, som sidestiller dem med unge under 25 år med psykiske lidelser, der modtager kontanthjælp. På baggrund af et ændringsforslag fra beskæftigelsesministeren blev forslaget ændret, således at målgruppen for forslaget udvides og der blev foretaget en ændring i den ydelse unge under 25 år med psykiske lidelser kan oppebære i forhold til det oprindelige beslutningsforslag.
Loven ophæver en revisionsklausul, hvoraf det fremgik, at kulturministeren skulle fremsætte forslag om revision af pligtafleveringsloven senest i folketingsåret 2010-11. Klausulen blev indsat, for at man kunne foretage en udredning vedrørende muligheden for at give offentligheden øget adgang til Netarkivet, hvor dansk internetmateriale indsamles og bevares. Udredningen havde imidlertid vist, at det ikke på dette tidspunkt ville være muligt at give øget adgang til Netarkivet og samtidig give den nødvendige beskyttelse af personfølsomme oplysninger. Derfor ophævedes revisionsklausulen.
Med loven foretages en række ændringer på ferie- og feriepengeområdet. Bl.a. får feriefondene mulighed for at kontrollere arbejdsgivernes indbetaling af uhævede feriepenge, arbejdsgivernes mulighed for at anse ferie som afholdt i en fritstillingsperiode begrænses, og lønmodtagerne får i højere grad mulighed for at overføre den 5. ferieuge. Derudover får Feriekonto mulighed for at udveksle feriedata med en a-kasse eller kommunale og statslige myndigheder med henblik på kontrol. Denne mulighed er en del af forliget mellem regeringen (Venstre og Det Konservative Folkeparti), Dansk Folkeparti og Kristendemokraterne om en skærpet indsats over for socialt bedrageri. Loven trådte i kraft den 1. maj 2011.
SF foreslog, at der blev mulighed for helt eller delvis at eftergive sagsomkostninger i straffesager efter endt afsoning, og at sagsomkostningerne skulle eftergives i straffesager, hvis den straffede ikke havde begået ny kriminalitet i en periode på 5 år efter endt afsoning.
Beslutningsforslaget gik ud på at nedsætte den diskonteringsrente, som anvendtes i samfundsøkonomiske konsekvensvurderinger af klima- og energiprojekter. Diskonteringsrenten var fastsat af Finansministeriet og var på dette tidspunkt på 6 pct. Forslagsstillerne vurderede, at diskonteringsrenten burde ligge på et niveau omkring 3-3,5 pct., hvilket svarede til anbefalinger fra de økonomiske vismænd og Europa-Kommissionen og til niveauet i lande omkring Danmark.
Beslutningsforslaget gik ud på, at der skulle nedsættes en arbejdsgruppe, der skulle se på, om Retslægerådet fungerede optimalt. Arbejdsgruppen skulle bl.a. se på, hvordan rådets opgaver blev løst, og om rådets stilling og status i retssystemet var hensigtsmæssig.  Forslagsstillerne ønskede, at arbejdsgruppen foretog en konkret vurdering af, om lovgrundlaget var optimalt, og om man kunne forbedre rådets arbejdsproces i forbindelse med afgivelse af erklæringer. Det skulle især undersøges, om Retslægerådets arbejde kunne gøres mere gennemsigtigt for borgerne, og om det var muligt i højere grad at behandle eventuelle habilitetsspørgsmål.  Arbejdsgruppen skulle sammensættes så bredt som muligt med bl.a. Lægeforeningen, patientforeninger, Danske Handicaporganisationer, Sundhedsstyrelsen, Center for Menneskerettigheder og Retslægerådet.  Baggrunden for forslaget var bl.a., at det var et stort problem, at rådets arbejde var svært at gennemskue for borgerne, f.eks. hvordan rådet nåede frem til sine afgørelser. Samtidig gik Retslægerådet ind i de fleste personskadeskader, herunder også de sager, som Arbejdsskadestyrelsen havde vurderet og fundet fuldt belyst, og hvor de lægefaglige skøn var mere eller mindre enslydende.
Retsudvalget indstillede, at Folketinget tog Folketingets Ombudsmands beretning for året 2009 til efterretning.
Loven udskyder tidspunktet for, hvornår justitsministeren skal fremsætte lovforslag om revision af retsplejelovens kapitel 23 a om gruppesøgsmål fra folketingsåret 2010-11 til folketingsåret 2013-14.
Loven går ud på at sikre, at kommunerne overholder aftalerne om ikke at overskride budgetterne. Hvis der er sket en overskridelse af budgetterne i regnskaberne, vil der fremover være mulighed for at nedsætte bloktilskuddet. Det sker på den måde, at kommunernes bloktilskud kollektivt nedsættes med 40 pct. af en overskridelse, og at den kommune, der overskrider budgettet, modregnes med 60 pct. af overskridelsen. Der korrigeres for ændringer i de opgaver og regler, som er aftalt mellem regeringen (Venstre og Det Konservative Folkeparti) og kommunerne undervejs i perioden. Lovforslaget var en del af udmøntningen af finanslovaftalen for 2011 og et led i genopretningsaftalen fra foråret 2010.
Forslaget har til formål at gennemføre, at Danmark opsiger FN-konventionen fra 1961 om begrænsning af statsløshed.
Forslaget ville pålægge regeringen hurtigt at udarbejde en plan for 100 pct. mobiltelefondækning i Danmark.
Efter forslaget skulle skattefritagelsen for arbejdsgiverbetalte sundhedsforsikringer afskaffes og provenuet herfra overføres til det offentlige sundhedsvæsen.
Efter forslaget skulle regeringen - i videst muligt omfang - sikre, at borgerne under normale omstændigheder højst ville have 30 minutters køretid til et sygehus med et kvalificeret akuttilbud.
Loven forhøjer maksimumsgrænsen for, hvad der kan indskydes på etablerings- og iværksætterkonti, fra 40 pct. til 60 pct. af nettolønindtægten. Endvidere forhøjes indskudsbeløbet fra 100.000 til 250.000 kr.  Loven betyder desuden, at den såkaldte etableringsgrænse, dvs. kravet til, hvad der skal hæves fra etablerings- og iværksætterkonti ved etableringen af virksomhed, nedsættes fra 113.900 kr. til 80.000 kr. (2010-niveau).  Loven indebærer også, at etablerings- og iværksætterkontomidler kan anvendes til alle driftsomkostninger, som er fradragsberettigede efter statsskattelovens almindelige regler. Det betyder, at midlerne også kan anvendes til udgifter til f.eks. leasing af driftsmidler.  Derudover forhøjer loven restafskrivningerne ved anvendelse af etableringskontomidler fra 42 pct. til 50 pct. af aktivet.  Endelig giver loven adgang til at placere etablerings- og iværksætterkontoindskud i alle slags obligationer, der er optaget til handel på et reguleret marked, dog med nogle få undtagelser.  Loven udmønter de midler i finanslovaftalen for 2010 mellem regeringen (Venstre og Det Konservative Folkeparti) og Dansk Folkeparti, der er afsat til at forbedre etablerings- og iværksætterkontoordningerne.
Loven justerer tinglysningsafgiftsloven på en række områder, herunder en række tilpasninger som følge af overgangen til digital tinglysning. Bl.a  kan man få tilbagebetalet tinglysningsafgift, hvis samme dokument ved en fejl tinglyses flere gange.  Loven betyder også, at visse ekspeditioner, som var afgiftsfri, inden den digitale tinglysning blev indført, igen bliver fritaget for afgift.  Endvidere forenkler loven beregningsmetoden for afgift ved omlægning af eksisterende pantsikrede lån og proceduren ved hel eller delvis afgiftsfri tinglysning af et nyt pantebrev på grundlag af et eksisterende tinglyst ejerpantebrev.  
Loven udvider den gældende overgangsregel for de pensionister, som var hjemmehørende i Frankrig den 28. november 2007, og som senest den 31. december 2008 var begyndt at modtage dansk pension, så de pågældende kan få den danske skat af deres danske tjenestemandspension nedsat med den franske skat af denne pension.   Desuden indfører loven en ny overgangsregel for personer, som var hjemmehørende i Frankrig eller Spanien den 28. november 2007 og ansat med base i København af SAS og tilsvarende andre internationale luftfarts- eller skibsfartskonsortier til arbejde om bord på fly eller skibe i international trafik. Disse personer skal ikke betale dansk skat af deres løn for dette arbejde. Det er en betingelse, at de pågældende var hjemmehørende i Frankrig eller Spanien ved fremsættelsen af lovforslaget om opsigelse af overenskomsterne med de to lande. Inden opsigelsen af dobbeltbeskatningsoverenskomsterne betalte disse personer ikke dansk skat af deres løn fra SAS. De betalte derimod skat til Frankrig, henholdsvis Spanien. Opsigelsen medførte, at de pågældende personer skal betale dansk skat af lønnen.
Loven har til formål at begrænse forekomsten af ulovlige lægemidler og at forbedre mulighederne for at handle legalt på internettet.  Der indføres en række initiativer:  1. En styrkelse af Lægemiddelstyrelsens kontrolbeføjelser.  2. Nye krav til e-handel med lægemidler, herunder om underretningspligt for virksomheder, der forhandler lægemidler online, og krav til forsendelser af lægemidler, der e-handles.  3. Virksomheder, som er indehaver af en markedsføringstilladelse til et lægemiddel, får adgang til at indføre, udføre og oplagre eksemplarer af lægemidlet med henblik på at undersøge, om der er tale om forfalskede udgaver af den enkelte virksomheds eget - godkendte - lægemiddel.  4. Lægemiddelstyrelsen får mulighed for at pålægge virksomheder, som er indehaver af en markedsføringstilladelse til et lægemiddel, at offentliggøre eller udsende information til en nærmere bestemt kreds af sundhedspersoner eller hospitaler.  Herudover indeholder loven en række forslag til ændringer af teknisk og præciserende karakter.
Der foretaegs en lang række ændringer af apotekerloven. Her skal blot nævnes regler for apotekers udskilte veterinærafdelinger, der kan forhandle lægemidler til produktionsdyr. Apotekere får mulighed for at oprette håndkøbsudsalg og medicinudleveringssteder overalt. Desuden suppleres apotekerloven med en bestemmelse om, at apoteket skal informere forbrugeren om billigere alternativer.  Herudover bliver der på nogle områder mulighed for mindre strenge krav til sygehusapotekers blanding m.v. af lægemidler til den enkelte patient.
Loven tilgodeser et ønske fra de opstillingsberettigede partier og deres kandidater om at kunne ophænge valgplakater på offentlige veje og på private fællesveje i byerne uden at skulle søge om en forudgående tilladelse hos vejbestyrelserne, således som de hidtil havde skullet. Loven medfører desuden en ensretning af retstilstanden blandt landets vejbestyrelser og gør det således lettere for ophængerne af valgplakater.
Formålet med loven er  • at udvide muligheden for at tage hensyn til teologisk retningsbestemte mindretal i pastoratet, så hensynet også vil kunne medtages, når man ansætter overenskomstansatte sognepræster, og  • at skabe øget mulighed for mobilitet blandt præster. Dette formål vil man bl.a. imødekomme ved at gøre det lettere for sognepræster at skifte stilling til pastorater med flere præstestillinger, hvis sognepræsterne opfylder en række nærmere angivne kriterier. Desuden vil man indføre mulighed for, at præster under nærmere betingelser kan foretage indbyrdes stillingsbytte for en periode på mindst 1 år.  En øget mobilitet for sognepræster medfører i visse tilfælde en begrænsning af menighedsrådenes inddragelse i ansættelsesproceduren. Loven lægger op til, at dette alene kan ske, hvis pastoratets menighedsråd aftaler dette med biskoppen.
Loven indebærer en række tiltag, som medfører større fleksibilitet i opfølgning og indsats over for sygedagpengemodtagere. Loven indeholder følgende tiltag: - Aktive tilbud skal kun gives, hvis det tjener til tilbagevenden til arbejdsmarkedet. - De "mindst syge" skal ikke have aktive tilbud. - Ikke krav om samtale ved fremmøde, hvis snarlig tilbagevenden til job. - Ikke krav om samtale ved fremmøde, hvis der ventes på operation. - Præcisering af, at gradvis tilbagevenden altid går forud for aktive tilbud. - Fleksibel kontakt til arbejdsgivere i tilknytning til første opfølgning. - Oplysningsskema skal give information om alvorlig sygdom.  Derudover indføres en række andre tiltag administrativt.  Lovforslaget udmøntede dele af aftalen "Nye rammer for sygefraværsindsatsen" af 5. november 2011 mellem regeringen (Venstre og Det Konservative Folkeparti), Dansk Folkeparti, Radikale Venstre og Liberal Alliance, og det skulle ses i sammenhæng med de vedtagne lovforslag L 67 og L 71. Loven trådte i kraft den 1. maj 2011.
Loven gennemfører EU-direktiv nr. 2009/39/EF om europæiske samarbejdsudvalg, som er en revision af det oprindelige direktiv fra 1994. Direktivet vedrører indførelsen af europæiske samarbejdsudvalg eller procedurer i fællesskabsvirksomheder med henblik på at informere og høre lønmodtagerne. Med revisionen foretages en række præciseringer, som bl.a. skal afklare en række usikkerheder i det oprindelige direktiv, herunder spørgsmålet om en række oplysningsforpligtigelser. Loven trådte i kraft den 5. juni 2011.
Formålet med loven er at justere grundlaget for indkomstbestemt statslig elevstøtte til efterskoleelever.  Loven indebærer bl.a., at eleverne fremover tildeles støtte på baggrund af husstandsindkomst i stedet for alene efter forældreindkomst. Fremover vil det være husstandens indkomst, der lægges til grund for beregningen af elevstøtte, så også en eventuel samlevers indkomst indgår i indkomstgrundlaget.  Lovforslaget var en udmøntning af aftalen om genopretning af dansk økonomi fra maj 2010 mellem Venstre, Dansk Folkeparti og Det Konservative Folkeparti samt finanslovaftalen for 2011 mellem Venstre, Dansk Folkeparti, Det Konservative Folkeparti og Kristendemokraterne.
Baggrunden for lovforslaget var hensynet til vidners sikkerhed og til at beskytte vidner mod trusler og repressalier og hensynet til retshåndhævelsen, f.eks. kunne frygten for repressalier betyde, at man svækkede muligheden for at bekæmpe kriminalitet. Over for hensynet til vidners sikkerhed og hensynet til retshåndhævelsen stod hensynet til tiltalte og tiltaltes mulighed for at forsvare sig. Det indebar efter Justitsministeriets opfattelse, at der også fremover burde være meget snævre rammer for at kunne vidne anonymt.   Loven indsætter en bestemmelse i retsplejeloven om, at rettens afgørelse om at tillade anonymisering af et vidne træffes på grundlag af en samlet vurdering af sagens omstændigheder, herunder eventuelle oplysninger om vidnets forudgående tilknytning til tiltalte og oplysninger om sagens karakter.
Dansk Folkeparti foreslog, at der skulle nedsættes en hurtigtarbejdende tværministeriel arbejdsgruppe, som skulle fremlægge en plan for, hvordan oplysninger om bortførte børn og formodede gerningsmand/mænd hurtigst muligt nåede frem til offentligheden efter alarmering. Arbejdsgruppens arbejde skulle helst afsluttes inden udgangen af 2011.
Loven indfører gebyr ved ansøgninger om navneændringer.  Lovforslaget var en følge af den markante stigning i antallet af ansøgninger om navneændringer siden navnelovens ikrafttræden den 1. april 2006.  Der indføres et gebyr på 430 kr. på alle ansøgninger om navneændringer med enkelte undtagelser.
Beslutningsforslaget pålægger regeringen i indeværende folketingssamling at fremsætte lovforslag, der skal sikre, at alle typer af tatoveringer pålægges almindelig moms på 25 pct.   Forslagsstillerne peger på, at tatovører, der arbejder med egne kunstneriske forslag og tegner i fri hånd er momsfritaget, jævnfør momslovens § 13, stk. 1, nr. 7, hvorimod tatovører, der tatoverer efter skabelon, har pligt til at betale almindelig moms på 25 pct. Da det er svært at holde kontrol med, at typen af tatoveringer stemmer overens med den betalte moms, foreslår forslagsstillerne, at alle tatoveringer bliver pålagt almindelig moms. Forslaget vil desuden bidrage til lige konkurrencevilkår inden for tatovørbranchen. 
Formålet med beslutningsforslaget er at styrke indsatsen for bevaring af de danske runesten. Det foreslås, at der over en 6-årig periode tilføres en merbevilling på i alt 6,7 mio. kr. til Kulturstyrelsen med henblik på konservering af akut truede runesten samt til iværksættelse af en undersøgelse af konserveringsbehovet for de øvrige runesten. Endelig foreslås det, at der iværksættes en undersøgelse af særlige problematikker forbundet med konservering af runesten.  Det foreslås, at finansieringen skal ske ved at overføre 6,7 mio. kr. fra de midler, der er afsat på Finanslovens § 21 til international kulturudveksling.     
Ifølge beslutningsforslaget pålægges regeringen at fremsætte lovforslag om forkortelse af genoptjeningsperioden for dagpenge ved arbejdsløshed til 6 måneder (26 uger) i de kommende 2 år. Merudgifterne finansieres af finanslovens § 35.11.14. Reserve til finansloven for 2015.
Beslutningsforslaget gik ud på at begrænse Institut for Menneskerettigheders mandat.
Loven giver kommunerne adgang at tv-overvåge visse offentlige steder for at skabe mere tryghed for borgerne. Områderne skal ligge i nær tilknytning til et område, hvor en boligorganisation m.v. foretager tv-overvågning ifølge en polititilladelse.   Loven giver kommunerne adgang til at tv-overvåge f.eks. gader eller arealer, der plages af uro og hærværk. Det er en betingelse, at tv-overvågning efter kommunens vurdering fremmer trygheden for borgere, som færdes i det pågældende område.  Kommunerne skal først drøfte behovet for tv-overvågningen med politiet, som kan udtale sig om, hvor der f.eks. kan være behov for en særlig tryghedsskabende indsats.  Loven gennemfører et af initiativerne i regeringens (Venstre og Det Konservative Folkeparti) plan fra oktober 2010 til bekæmpelse af ghettodannelser i Danmark, ”Ghettoen tilbage til samfundet”.
Forældelsesloven, der trådte i kraft i 2008, indførte en absolut forældelsesfrist på 30 år på krav på erstatning eller godtgørelse for personskade.  Den absolutte forældelsesfrist medførte bl.a., at en person, der udviklede en erhvervssygdom mere end 30 år efter ophør af det skadegørende forhold, ville være afskåret fra at kræve erstatning eller godtgørelse fra Arbejdsmarkedets Erhvervssygdomssikring eller f.eks. fra en erstatningsansvarlig arbejdsgiver.  I den offentlige debat havde der været rejst kritik af, at der gjaldt denne forældelsesfrist på 30 år i sager om erhvervssygdomme. Spørgsmålet havde navnlig været rejst i forhold til personer, der havde udviklet lungehindekræft, mange år efter at de havde været udsat for asbest i forbindelse med deres arbejde.  I lyset af det indfører loven en undtagelse fra forældelseslovens absolutte forældelsesfrist på 30 år, hvad angår erhvervssygdomme, som de er defineret i arbejdsskadesikringslovens § 7, så den almindelige forældelsesfrist på 30 år ikke skal gælde i den slags sager.  Det betyder, at krav på erstatning eller godtgørelse i anledning af en erhvervssygdom forældes, 5 år efter at den skadelidte blev bekendt med fordringen og skyldneren, eller fra den dag, hvor den pågældendes manglende kendskab kan tilregnes denne som groft uagtsomt.
Loven sammenlægger Konservatorskolen, Kunstakademiets Arkitektskole og Danmarks Designskole og indfører bestyrelser på visse uddannelsesinstitutioner under Kulturministeriet. Lovens hovedformål er at implementere dele af ”Aftale om videregående kunstneriske uddannelsesinstitutioner under Kulturministeriet 2011-2014”, som alle partier undtagen Enhedslisten indgik den 27. oktober 2010.
Loven gennemfører EU-direktivet om de grundlæggende principper for undersøgelser af ulykker i søtransportsektoren. Formålet er at forbedre sikkerheden til søs.  Loven opretter Den Maritime Havarikommission, der afløser Søfartsstyrelsens Opklaringsenhed. Havarikommissionen skal undersøge ulykker til søs og udarbejde anbefalinger til at forbedre sikkerheden til søs og vil indgå i et samarbejde med tilsvarende undersøgelsesinstanser i de andre EU-lande.  Havarikommissionen bliver en uvildig og uafhængig instans, og dens undersøgelser vil foregå adskilt fra den strafferetlige efterforskning.
Loven bemyndiger transportministeren til at anlægge en 5,8 km lang omfartsvej fra Skovalléen til Gedser Landevej som Nykøbing Falster Omfartsvej. Desuden får transportministeren bemyndigelse til at nedklassificere to strækninger til kommuneveje. Det drejer sig om en strækning på  hovedlandevej 501 (rute E55) og en strækning på  hovedlandevej 506 (rute E55).  Omfartsvejen har til formål at forbedre forholdene for den regionale trafik og det lokale trafikmiljø i Nykøbing Falster by, og den forventes at kunne tages i brug i 2014.  Lovforslaget var et led i at udmønte aftalen "En grøn transportpolitik" fra den 29. januar 2009 mellem regeringen (Venstre og Det Konservative Folkeparti), S, DF, SF, RV og LA.
Loven bemyndiger transportministeren til at anlægge en omfartsvej nord om Næstved fra Vestre Ringvej/Slagelsevej til Køgevej, herunder at etablere en højbro over Susådalen. Vejen anlægges som en 2+1-motortrafikvej, der bliver ca. 7 km lang. Desuden bemyndiger loven transportministeren til at nedklassificere to strækninger på henholdsvis hovedlandevej 151 (rute 14) og hovedlandevej 614 (rute 54) til kommuneveje.  Omfartsvejen vil forbedre forholdene for den regionale trafik og det lokale trafikmiljø i Næstved by, og den forventes at blive taget i brug senest i 2016.  Lovforslaget var et led i udmøntningen af aftalen "Bedre veje mv." fra den 2. december 2009 mellem regeringen (Venstre og Det Konservative Folkeparti), S, DF, SF og LA og aftalen ”Bedre mobilitet” fra den 26. november 2010 mellem regeringen, S, DF, SF, RV og LA.
Loven indeholder fem hovedelementer:  1) Loven giver en klar hjemmel med hensyn til kommuners adgang til at eje og drive flyvepladser med tilknyttet virksomhed på et forretningsmæssigt grundlag. 2) Loven ændrer de beløbsgrænser, der gælder for luftfartsselskaber fra tredjelande, Grønland og Færøerne ved sager om erstatning for skade på passagerer, bagage og gods. 3) Loven sikrer, at nationalitetsregisteret over luftfartøjer altid udviser de rette ejerforhold for luftfartøjer. 4) Loven sikrer indflyvningen til visse godkendte flyvepladser, der ikke er åbne for offentligheden, ved at pålægge højdeservitutter omkring flyvepladsen. 5) Loven giver en udtrykkelig hjemmel til at udstede forbud og give påbud om at forebygge overhængende, betydelig fare for flyvesikkerheden.
Loven skal nedbringe antallet af sager, hvor køretøjer udebliver fra syn. Loven giver mulighed for, at Trafikstyrelsen kan udstede bøder til et køretøjs ejer eller bruger, hvis et køretøj ikke sendes til syn, efter der er udsendt et rykkerbrev om indkaldelse til syn.   Desuden åbner loven mulighed for, at Trafikstyrelsen kan kræve, at man afleverer køretøjets nummerplader til SKAT, hvis køretøjet stadig væk ikke er blevet sendt til syn, på trods af at der er udstedt en bøde. Hvis ejeren eller brugeren af køretøjet ikke har afleveret et køretøjs nummerplader, senest 2 uger efter at der er udstedt et påbud om at aflevere dem, kan Trafikstyrelsen udstede en bøde til den pågældende ejer eller bruger.
Loven gør det muligt at flytte containerterminalen i Indre Nordhavn i København til et nærmere angivet areal på nyopfyldt land i Ydre Nordhavn.  Desuden indebærer loven, at der udlægges et areal, som kan anvendes til rekreative formål, på den vestvendte del af opfyldningen, og at der udlægges et andet område til de fornødne adgangsveje til og fra containerterminalen og vedligeholdelsesfaciliteter, opmarchbaner m.v. til brug for havnedriften. Derudover skal et nærmere angivet område bibeholdes som søterritorium. Endelig indeholder loven en hjemmel til at etablere en høfde umiddelbart nord for indsejlingen til Hellerup Havn.  Loven skal sikre de bedst mulige betingelser for den forestående byudvikling i Indre Nordhavn, og at der fortsat kan drives containerterminal i København med gode adgangsmuligheder til det storkøbenhavnske opland.  Lovforslaget fulgte op på principaftalen fra 2005 mellem regeringen (Venstre og Det Konservative Folkeparti) og Københavns Kommune om at etablere en cityring m.v., en tillægsaftale til principaftalen fra 2006 og lov nr. 552 af 6. juni 2007 om en cityring og lov nr. 551 af 6. juni 2007 om Metroselskabet I/S og Arealudviklingsselskabet I/S.
Loven tilretter betingelserne for at udøve godskørsel og buskørsel som følge af vedtagelsen af Europa-Parlamentets og Rådets forordning (EF) nr. 1071/2009 om fælles regler om betingelser for udøvelse af vejtransporterhvervet og om ophævelse af Rådets direktiv 96/26/EF. Forordningen er en del af EU’s såkaldte vejtransportpakke, og dens adgangskrav ligger tæt op ad de danske adgangskrav, der allerede fandtes. Ifølge bemærkningerne til lovforslaget er der derfor hovedsagelig tale om en teknisk tilretning af de to love.
Loven ændrer bl.a. integrationslovens regler om boliganvisning, så kommunerne ikke længere kan anvise bolig til nyankomne flygtninge i ghettoområder. Loven præciserer desuden, hvilke ledige udlændinge der har ret til beskæftigelsesrettede tilbud. Derudover ændrer loven danskuddannelsesloven. Man udvider bl.a. kredsen af prøveberettigede ved prøve i dansk samt præciserer, at udlændinge, der opholder sig her i landet i medfør af EU-reglerne om arbejdskraftens frie bevægelighed m.v., kan påbegynde danskuddannelse, så snart de kan dokumentere dette opholdsgrundlag og dermed uanset tidspunktet for folkeregistrering eller udstedelse af registreringsbevis m.v.  Loven gennemfører den del af regeringens (Venstre og Det Konservative Folkeparti) ghettostrategi, ”Ghettoen tilbage til samfundet” (oktober 2010), og den del af regeringens aftale med Dansk Folkeparti ”Nye tider, nye krav” (november 2010), som kræver ændringer af integrationsloven.
Loven indeholder følgende hovedelementer:  - 450-timers-reglen ændres til en 225-timers-regel, så ægtefæller i et ægtepar, der modtager kontanthjælp, fremover skal dokumentere, at de har haft 225 timers arbejde inden for de seneste 12 måneder, for at være berettiget til kontanthjælp. - Reglerne for boligstøtte ændres, så boligstøtten ikke forhøjes i situationer, hvor kontanthjælpen nedsættes. - Hvis man ikke efterlever et forældrepålæg, kan det fremover betyde, at boligstøtten nedsættes, ved at et barn tages ud i forbindelse med beregningen af boligstøttens størrelse.  Lovforslaget udmøntede aftalen mellem regeringen (Venstre og Det Konservative Folkeparti), Dansk Folkeparti og Kristendemokraterne om en fælles ghettostrategi. Loven trådte i kraft den 1. juli 2011.
Loven nedlægger ordningen med at give statsgaranti for yngre jordbrugeres lån til at etablere sig for første gang.
Loven ændrer for det første reglerne om dækning af tabt arbejdsfortjeneste og for det andet reglerne om støtte til køb af handicapbil.   Kravet om, at barnet skal være forsørget i hjemmet, for at forældrene kan få kompensation for tabt arbejdsfortjeneste, fraviges i forbindelse med anbragte børns hospitalsbesøg, når det er nødvendigt, at moren eller faren er til stede på hospitalet på grund af barnets nedsatte funktionsevne.  Derudover udvides målgruppen for støtte til køb af handicapbil, så man i større omfang giver adgang til at bevare en bevilget handicapbil eller at få bevilget støtte til køb af en handicapbil, når et barn med nedsat funktionsevne anbringes eller er anbragt uden for hjemmet.   Lovforslaget udmøntede en del af satspuljeaftalen for 2011. Loven træder i kraft den 1. januar 2012. 
Forslaget pålagde regeringen snarest at stille forslag i Rådet om en traktatændring til Lissabontraktaten, således at Europa-Parlamentets rejsecirkus mellem Bruxelles og Strasbourg afvikledes og erstattedes med ét samlet hjemsted for Europa-Parlamentets forskellige møder og funktioner. 
Lovforslaget var fremsat af Tjóðveldi og Inuit Ataqatigiit. Det indebar, at Finanstilsynet fik udvidet adgang til at dele informationer med henholdsvis Færøernes landsstyre og Grønlands landsstyre i henhold til lov om finansiel virksomhed i forbindelse med de to landsstyrers håndtering og planlægning af den generelle økonomiske politik i Færøerne og Grønland. Loven skulle træde i kraft efter nærmere aftale mellem økonomi- og erhvervsministeren og Færøerne og Grønland. 
Beslutningsforslaget gik ud på at afskaffe den gældende medielicens og i stedet finansiere aktiviteterne hos DR, TV 2-regionerne, lokal-tv og -radio over finansloven.
Loven ændrer dispensationsbestemmelserne i sygedagpengeloven, så kommunerne kan dispensere for en eventuel overskridelse af frister, som skyldes, at man anvender den digitale indberetningsløsning til brug for anmeldelse af sygefravær m.v. (SDPI-løsningen). Dispensationsmuligheden gælder både lønmodtagere, som afventer underretningsbrev fra SDPI-løsningen, og arbejdsgivere og selvstændige, hvor overskridelsen skyldes driftsforstyrrelser hos SDPI-løsningen.  Loven træder i kraft den 1. juli 2011.
Loven skal sikre, at markedsføringsloven er i overensstemmelse med EU-direktivet om urimelig handelspraksis. Dette sker ved at ophæve forbuddet mod rabatkuponer og købsbetingede konkurrencer. Samtidig bliver markedsføringslovens § 9 om salgsfremmende foranstaltninger præciseret, så man sikrer, at forbrugerne får mulighed for at gennemskue tilbud ved brug af salgsfremmende foranstaltninger.  Ved ændringsforslag fra økonomi- og erhvervsministeren blev de erhvervsdrivendes pligt til at skilte med organiseret rabat, som var foreslået ophævet, bevaret. Desuden ophæves markedsføringslovens § 16 om oplysningskrav i forbindelse med organiseret rabat.  Endelig ophæves lov om Forbrugerforum. I stedet indsættes en hjemmel til, at Konkurrence- og Forbrugerstyrelsen kan teste varer og tjenesteydelser og anvende anonym informationsindsamling.
Den gældende miljøoplysningslov er vanskeligt tilgængelig, og derfor indeholdt lovforslaget en ny formulering af hele loven. Formålet var, at loven fremover i højere grad skulle kunne stå alene og dermed være nemmere forståelig og mere brugervenlig for såvel myndigheder som virksomheder og borgere.  Lovforslaget var affødt af, at justitsministeren havde fremsat forslag til ny lov om offentlighed i forvaltningen (L 90), forslag til lov om at ændre forvaltningsloven og retsplejeloven (L 91) og forslag til lov om at ændre forskellige lovbestemmelser om aktindsigt (L 92) på baggrund af Offentlighedskommissionens betænkning nr. 1510/2009. Den gældende lov om aktindsigt i miljøoplysninger henviste i vidt omfang til offentlighedsloven og forvaltningsloven, og derfor var der behov for at foreslå ændringer i den. 
Forslaget til folketingsbeslutning ville pålægge regeringen at gennemføre en undersøgelse af de økonomiske konsekvenser af en eventuel nedlæggelse af regionerne.   
Forslaget skulle sikre, at tildeling af officielle danske ordener og medaljer til statsoverhoveder alene skete til personer i lande, der var demokratiske, og som respekterede grundlæggende menneskerettigheder. Tildeling af ordener under Ordenskapitlet til udenlandske statsborgere skulle forelægges Det Udenrigspolitiske Nævn.
Enhedslisten foreslog, at der i udvalgte kommuner gennemførtes et forsøgsprojekt med opsøgende tilbud om behandling af følgevirkningerne af tortur og trauma. Tilbuddet skulle gives til flygtningefamilier, der allerede var bosiddende i Danmark, og flygtningefamilier, der kom til Danmark, skulle have tilbuddet senest 6 måneder efter deres ankomst. Forsøgsperioden skulle strække sig over 5 år med start den 1. januar 2012.
Forslaget skulle sikre, at udlændinge, som søgte dansk indfødsret, selv fik mulighed for at bestemme, om de ville opretholde deres oprindelige statsborgerskab. Ligeledes skulle det være muligt for danske statsborgere, som søgte statsborgerskab i et andet land, at opretholde det danske statsborgerskab.
Loven gennemfører en række initiativer som opfølgning på den finansielle krise. Initiativerne vedrører aflønning, øget gennemsigtighed, rådgivning, styrket tilsyn og skærpede sanktionsmuligheder. Finanstilsynet får bl.a. hjemmel til at udstede administrative bødeforelæg i nærmere angivne sager.   Ved ændringsforslag fra økonomi- og erhvervsministeren udgik en foreslået ophævelse af stemmeretsbegrænsninger for spare- og andelskasser. Desuden samles udstedelsen af regler om visse aflønninger hos Finanstilsynet. Der blev indsat en bestemmelse om, at finansielle virksomheder i årsrapporten skal offentliggøre det samlede vederlag for hvert enkelt medlem af bestyrelsen og direktionen, og de foreslåede regler i hvidvaskloven om registrering af almennyttige organisationer udgik.
Folketinget giver sit samtykke til, at Institut for Menneskerettigheder skal varetage opgaven med at fremme, beskytte og overvåge, at FN's konvention om rettigheder for personer med handicap gennemføres.  Desuden giver Folketinget sit samtykke til, at Center for Ligebehandling af Handicappede nedlægges pr. 31. december 2010. Centeret blev oprettet ved folketingsbeslutning nr. B 43 fra den 2. april 1993 om ligebehandling af handicappede og ikkehandicappede borgere.  Beslutningsforslaget var en konsekvens af, at Danmark den 24. juli 2009 ratificerede FN's konvention om rettigheder for personer med handicap. 
Beslutningsforslaget pålagde regeringen at sikre, at den genmodificerede kartoffel Amflora ikke blev dyrket i 2011. Kartoflen indeholder en antibiotikaresistent genmarkør.
Beslutningsforslaget handlede om, at der i EU indførtes forbud mod produkter, som indeholdt stoffet bisfenol-A, og som kom i kontakt med fødevarer. Regeringen skulle indføre samme forbud i Danmark, indtil EU havde indført et forbud. Og regeringen skulle også tage kontakt til de enkelte medlemslande og Europa-Kommissionen for at få flest mulige lande til at gennemføre et tilsvarende forbud mod bisfenol-A og få Kommissionen til at fremlægge forslag om forbud på EU-niveau.
Beslutningsforslaget pålagde regeringen at sikre, at alle fødevarer, som stammede fra dyr, der havde spist gmo-foder, blev mærket.
Forslaget skulle sikre åbenhed i pensionssektoren. Beslutningsforslaget var en delvis genfremsættelse af beslutningsforslag nr. B 166 fra folketingsåret 2009-10. Et samlet Erhvervsudvalg udtaler i en beretning over beslutningsforslaget, at der skal stilles klare krav til pensionsselskaberne og andre aktører, der udbyder pensioner, til gavn for den enkelte pensionsopsparer. Derfor vil regeringen indgå en aftale med banksektoren, for så vidt angår puljeordninger, lignende den, man har med pensionssektoren, med henblik på at sektoren er i mål i forbindelse med årsrapporterne for 2011. Kravene er: – Der skal indføres oplysningspligt om simple nøgletal for prisen på at spare op til pension. – Nøgletallene skal defineres ud fra både direkte og indirekte omkostninger. – Fremme af fair konkurrence, ved at alle følger samme beregningsmetode. – Prisen skal oplyses, inden pensionen tegnes. Såfremt pensions- og banksektoren ikke på frivillig basis formår at leve op til ovenstående, er der enighed om at opfordre regeringen til at fremsætte lovforslag herom i folketingsåret 2011-12.
Formålet med forslaget var at videreføre Eik Bank Danmark som en statslig bank, der alene og billigst muligt kunne tilbyde alle danskere basale bankydelser. Forslagsstillerne ønskede derfor, at regeringen skulle foretage de nødvendige tiltag til dette.  Nogle af de øvrige bankaktiviteter, der administreredes af staten via Finansiel Stabilitet A/S, skulle eventuelt overføres til den nye bank. Desuden skulle den nye statsbank etableres og drives på kommercielle vilkår af hensyn til konkurrencelovgivningen.
Loven forenkler og tydeliggør lovgivningen om private fællesveje. Loven viderefører derfor i vidt omfang gældende regler, men indeholder samtidig nogle administrative lettelser. På baggrund af nogle konkrete tilfælde indeholder loven også regler for, hvordan og hvornår kommunerne kan nedklassificere offentlige veje til private fællesveje.
Formålet med beslutningsforslaget var, at der skulle nedsættes et lovforberedende udvalg, der skulle udrede, hvilke regelændringer, der skulle til for at sikre, at mængden af uadresserede reklamer begrænsedes.
Ifølge beslutningsforslaget skulle Danmark ratificere konventionen om beskyttelse mod tvungne forsvindinger. Danmark underskrev konventionen i 2007, men konventionen var endnu ikke ratificeret af Danmark. 19 lande havde ratificeret konventionen, og Danmarks ratifikation kunne udløse konventionens ikrafttræden, da det krævede 20 ratifikationer, for at konventionen kunne træde i kraft.
Loven er et led i en større omlægning af at regulere de økonomiske og administrative vilkår for selvejende institutioner, foreninger og lign. og er en opfølgning på Finansministeriets rapport "Selvejende institutioner - styring, regulering og effektivitet" fra april 2009.  Loven medfører ikke en udvidet regulering af de ca. 800 ikkestatslige institutioner, som Kulturministeriet yder permanent basistilskud til, men samler de eksisterende økonomiske og administrative regler. Desuden skal loven forenkle og harmonisere reglerne for f.eks. at aflægge regnskab og for revision.
Loven implementerer ny EU-regulering af området, der blev vedtaget af ministerrådet ultimo 2009. Loven er ændret 14 gange siden 2000, hvorfor der også har været behov for en oprydning og samtidig en ajourføring, bl.a. ændres der på slutbrugerrettigheder og forsyningspligt, og der sættes regler for samhusning og fælles udnyttelse af faciliteter. Der justeres på en række nummerforhold, bl.a. sikres slutbrugere en nummerportering fra dag til dag. Telebrugernævnet, der blev nedlagt i 2003, fjernes fra loven.
Loven implementerer EU-direktiv 2009/109/EF i selskabsloven.  Loven har til formål at gøre det lettere for kapitalselskaber at fusionere og spalte. Desuden indeholder loven en række præciseringer af selskabsloven.  Loven forventes at medføre administrative lettelser for virksomhederne på op til ca. 5 mio. kr. årligt.  Ved ændringsforslag fra økonomi- og erhvervsministeren udgik bestemmelserne i lovforslaget om, at Erhvervs- og Selskabsstyrelsen skulle kunne fastsætte nærmere regler om offentliggørelse af fusions- og spaltningsplaner m.v. samt bestemmelserne om mulighed for ledelsen for fravalg af underretning om væsentlige begivenheder.
Hovedformålet med loven er at forbedre politiets muligheder for at spore skjult udbytte m.v.  Loven betyder bl.a., at der indføres mulighed for, at politiet - også efter at der er afsagt dom i en straffesag - kan få adgang til at foretage ransagning m.v. med henblik på at beslaglægge økonomiske midler til at dække konfiskationskrav, bøder, sagsomkostninger og erstatning.  Desuden betyder loven en udtrykkelig hjemmel til at foretage hemmelig beslaglæggelse i forbindelse med hemmelig ransagning.  Endelig oprettes en særskilt kreds af advokater, som kan beskikkes i straffesager om fravigelse af reglerne om forsvarerens og sigtedes ret til aktindsigt.
Loven indebærer, at en del af kommunernes sagsbehandling samles i en ny myndighed, Udbetaling Danmark. Udbetaling Danmark skal overtage størstedelen af kommunernes sagsbehandlingsopgaver, der hovedsaglig udføres på baggrund af objektive kriterier med beregning og udbetaling på følgende områder: folkepension, førtidspension, boligstøtte, barseldagpenge og børnebidrag. Kommunerne skal fortsat varetage de opgaver, der forudsætter personlig kontakt med borgerne.  Loven trådte i kraft den 24. december 2010, dagen efter offentliggørelse i Lovtidende. Lovforslaget var en del af aftalen mellem regeringen (Venstre og Det Konservative Folkeparti) og Dansk Folkepart om genopretning af dansk økonomi og en del af aftalen om kommunernes økonomi for 2011 mellem regeringen og KL.
Ved indførelsen af starthjælpen i 2002, blev der stillet krav om, at man for at få kontanthjælp skulle have opholdt sig i Danmark i 7 år inden for de seneste 8 år. Formålet med denne lov er at sikre, at personer, der har været udsendt på militær mission for den danske stat, f.eks. til Kosovo, Afghanistan eller Irak, ikke på grund af deltagelse i militær mission er afskåret fra at opfylde kravet om at have opholdt sig her i riget i sammenlagt 7 år inden for de seneste 8 år.
Lovforslaget var et led i udmøntning af aftalen fra maj 2010 mellem regeringen (Venstre og Det Konservative Folkeparti) og Dansk Folkeparti om genopretning af dansk økonomi.  Loven harmoniserer befordringsrabatordninger således, at satsen for egenbetaling for både studerende ved videregående uddannelser og uddannelsessøgende i ungdomsuddannelser m.v. fastsættes til 18,37 kr. pr. dag, svarende til 551 kr. pr. 30 dage (2010-nivau). Loftet for rabat på ordningen for uddannelsessøgende ved videregående uddannelser fjernes, og der gives rabat på hele det beløb, der overstiger egenbetalingen. Uddannelsessøgende ved videregående uddannelser kan få godtgørelse efter en kilometersats til egen befordring, herunder kørsel i egen bil, hvis det ikke er muligt at benytte den kollektive trafik.
Loven gør det muligt at anvende forskerskatteordningen i 5 år til en bruttoskattesats på 26 pct. mod tidligere enten 25 pct. i 3 år eller 33 pct. i 5 år. Samtidig er den periode, hvor man skal have været ude af dansk skattepligt for at kunne anvende forskerskatteordningen, forlænget fra 3 år til 10 år.  Lovforslaget var blevet til i enighed mellem partierne bag finanslovaftalen for 2011 (regeringen (Venstre og Det Konservative Folkeparti), Dansk Folkeparti og Kristendemokraterne) og partierne bag jobplanen fra februar 2008 (regeringen, Dansk Folkeparti, Det Radikale Venstre og Liberal Alliance).
Loven indebærer, at der indføres forbud mod kommunal anvisning af en husstand til en ledig bolig i et ghettoområde og et område, der er omfattet af reglerne om kombineret udlejning, hvis et eller flere medlemmer af husstanden ikke er borger i et land, der er medlem af EU og EØS, eller fra Schweiz. Undtaget herfra er studerende fra ikke-EU-lande, ikke-EØS-lande og Schweiz, der er optaget på en offentligt godkendt uddannelsesinstitution. Hvis en kommunalbestyrelse vurderer, at en husstand tilhørende personkredsen har behov for en bolig, skal kommunalbestyrelsen anvise en bolig et andet sted end i et ghettoområde eller et område, der er omfattet af kombineret udlejning, medmindre kommunen ikke har andre boliger til rådighed end disse. Loven trådte i kraft den 1. januar 2011. Lovforslaget var en del af finanslovaftalen for 2011 mellem regeringen (Venstre og Det Konservative Folkeparti) og Dansk Folkeparti samt aftalen om styrket indsats i ghettoområderne og om anvendelsen af den almene boligsektors midler indgået mellem regeringen, Dansk Folkeparti og Radikale Venstre.
Loven indebærer en udvidelse af den nuværende mulighed i almenboligloven for kommunalbestyrelsen til at yde økonomisk tilskud til flyttehjælp til også at omfatte et individuelt tilskud til en ny start et nyt sted. Loven gælder generelt for alle boligområder med behov for at stimulere fraflytningen. Loven trådte i kraft den 1. januar 2011. Lovforslaget var en del af satspuljeaftalen for 2011.
Loven indfører et optjeningsprincip for børnefamilieydelse og børnetilskud, så modtageren af ydelserne skal have haft bopæl eller beskæftigelse i Danmark i 2 år inden for de seneste 10 år for at få fuld ydelse.   Ændringen betyder, at man optjener ret til 25 pct. af den fulde ydelse efter et halvt års bopæl eller beskæftigelse i Danmark, 50 pct. efter 1 år og 75 pct. efter halvandet år. Efter 2 års bopæl eller arbejde i Danmark har man optjent ret til fuld ydelse.  Indkomstregisteret udbygges med en advisordning for at styrke kommunernes kontrol med udbetalinger af børnefamilieydelse og børnetilskud til udlændinge. Dermed kan den kommunale sagsbehandler abonnere på en kendt personkreds og automatisk få besked, når der sker ændringer i indkomst- eller ansættelsesforhold.  Desuden udvider loven adgangen til at modregne restancer i børnefamilieydelsen til også at omfatte skyldig børnefamilieydelse.  Loven er en del af aftalen om finansloven for 2011 mellem regeringen (Venstre og Det Konservative Folkeparti), Dansk Folkeparti og Kristendemokraterne. Loven trådte i kraft den 1. januar 2011. Den del af loven, der omhandler optjeningsprincippet, har dog først virkning fra den 1. januar 2012.
Loven halverer multimedieskatten for den ene ægtefælle i de husstande, hvor begge ægtefæller har arbejdsgiverbetalte multimedier.   Skatterabatten betyder, at det skattepligtige multimediebeløb reduceres med 25 pct. for begge ægtefæller, når begge ægtefæller beskattes. Det svarer til en halvering af skattebetalingen for den ene ægtefælle i forhold til de tidligere gældende regler. Det er dog en betingelse for at opnå nedsættelse, at ægtefællernes samlede skattepligtige værdi af multimedier udgør mindst 4.000 kr.  Loven er en del af aftalen om finansloven for 2011 mellem regeringen (Venstre og Det Konservative Folkeparti), Dansk Folkeparti og Kristendemokraterne.
Kommunernes budgetter for 2011 viste en stigning i de kommunale skatter på i alt 330 mio. kr. Regeringen (Venstre og Det Konservative Folkeparti) opnåede på denne baggrund som led i aftalen om finansloven for 2011 enighed med Dansk Folkeparti og Kristendemokraterne om at neutralisere den højere kommuneskat ved at sænke bundskatten i 2011 med det formål at sikre, at skattestoppet overholdes.  Loven reducerer fra 2011 og følgende år  bundskatten med 0,03 procent.  Den lavere bundskat indarbejdes i Skatteministeriets forskudsændringssystem for 2011. Det indebærer, at de personer, der får ændret deres forskudsopgørelse i løbet af indkomståret 2011, vil få bundskattelettelsen i løbet af 2011. De resterende skatteydere vil få skattenedsættelsen i forbindelse med årsopgørelsen for 2011, som er tilgængelig i skattemapperne i marts 2012.
Lovforslaget udmøntede en aftale om flere praktikpladser i 2011 indgået mellem regeringen (Venstre og Det Konservative Folkeparti), Socialdemokratiet, Dansk Folkeparti og Radikale Venstre.    De faglige udvalgs årlige udviklingsredegørelser skal indeholde en handlingsplan for, hvordan det enkelte faglige udvalg arbejder for at skaffe praktikpladser.  Loven begrænser ydelser til visse uddannelsessøgende fra tredjelande.  En række midlertidige ordninger bliver forlænget for 2011: Elever, der har gennemført trin 1 af en erhvervsuddannelse med skolepraktik, kan blive optaget til skolepraktik i efterfølgende trin af uddannelsen. Elever, der uforskyldt mister en uddannelsesaftale inden for en uddannelse, der ikke udbydes med skolepraktik, kan optages til skoleundervisning uden at have indgået en ny uddannelsesaftale. Tilskud til praktikvirksomheder, som indgår uddannelsesaftale med en elev, der uforskyldt har mistet en uddannelsesaftale.
Loven indfører en obligatorisk indberetningsordning for sommerhusudlejningsfirmaer kombineret med, at bundgrænsen for udlejere forhøjes fra 10.000 til 20.000 kr. for ejere af sommerhuse, der anvender den obligatoriske indberetningsordning.   Herudover afskaffes virksomheders fradrag for udgifter til tobak, og der indføres beskatning på fortjeneste ved salg af en ejendom, hvor fortjenesten er genanbragt i en ejendom, der eksproprieres m.v.  Endvidere justeres reglerne for beskatning af fri helårsbolig med bopælspligt for ansatte med væsentlig indflydelse på egen aflønningsform, så det sikres, at ændringer af landbrugslovens regler om bopælspligt ikke utilsigtet medfører en ændret beskatning af den hidtil omfattede persongruppe.   Endelig indebærer loven, at for meget betalt dag til dag-rente tilbagebetales, ikrafttrædelsesbestemmelsen for én skattekonto forenkles, og forældelsesfristen for krav på kildeskat vedrørende udbytter, royalties og renter omfattet af kildeskattelovens §§ 65-65 D, forlænges fra 3 til 5 år.
Loven ændrer kriterierne for tilbud om optagelse på en produktionsskole, så en afbrudt ungdomsuddannelse ikke længere i sig selv skal danne grundlag for tilbud om optagelse. Dette skyldes, at det normalt ikke er nødvendigt for unge, der skifter mellem to ungdomsuddannelser, at gå på en produktionsskole i den mellemliggende periode for at styrke deres uddannelsesparathed.  Skoleydelsens størrelse til deltagere over 18 år skal fremover afhænge af, om de pågældende bor hjemme eller er udeboende. Skoleydelsen til hjemmeboende produktionsskoledeltagere over 18 år nedsættes i forhold til det hiditl gældende. Lovforslaget var en del af regeringens (Venstre og Det Konservative Folkeparti) og Dansk Folkepartis aftale om genopretning af dansk økonomi fra maj 2010.
Loven gennemfører en række tekniske ændringer af pensionsafkastbeskatningsloven, som Folketinget vedtog i december 2007, og som har virkning for danske pensionsinstitutter fra og med indkomståret 2010. Reglerne skal bl.a. gøre den nye pensionsafkastbeskatningslov mere håndterbar for branchen.  Loven indfører for det andet en mulighed for at forlænge ratepensionsordninger, efter at udbetalingen er påbegyndt. Formålet er, at pensionsopsparing i form af ratepensionsordninger udstrækkes til at kunne forsørge i en længere del af alderdommen.  For det tredje indfører loven en regel om, at det er en betingelse for at godkende udenlandske pensionsordninger som fradragsberettigede, at pensionsordningen ikke kan anbringes i fast ejendom med brugsrettigheder, rabatter eller dispositionsret tilknyttet, visse aktier og andele i en personligt drevet virksomhed. Formålet med denne del af loven er at imødegå risikoen for, at danske pensionsordninger kan overføres til godkendte udenlandske pensionsordninger, hvorfra der kan ske udlodninger uden skat eller afgift til Danmark.
Loven indfører en samlet ny lov om spil i Grønland for de typer af spil, som ikke er overtaget af Grønlands Selvstyre. Det gælder bl.a. lotteri, væddemål og onlinekasinospil. Loven svarer stort set til de nye danske regler på området, og det indebærer derfor en delvis liberalisering af udbuddet af væddemål og onlinekasinospil. Danske Spil beholder dog monopolet på udbud af lotterier i Grønland. De økonomiske konsekvenser er, at man indfører en afgift på de spil, der udbydes i henhold til loven. Afgiften tilfalder den danske stat, og Grønland kompenseres med et beløb på finansloven, der svarer til det beløb, Grønland har fået hidtil, hvor Grønland fik del i overskuddet fra Danske Spil. Loven vil således være provenuneutral for både Danmark og Grønland.  Lovforslaget var godkendt af Grønlands Landsting. Loven trådte i kraft samtidig med de allerede vedtagne ændringer af den danske spillelovgivning i begyndelsen af 2011.
Flygtninges adgang til at medregne bopælstid i oprindelseslandet ved beregning af folkepension afskaffes. Dermed gælder de samme principper for flygtninge, som gælder for øvrige indvandrere og danskere, der har haft ophold i andre lande. Flygtninge, der ikke længere vil kunne modtage fuld folkepension, kan efter konkret individuel vurdering modtage personligt tillæg efter pensionsloven, starthjælp eller kontanthjælp. Loven indeholder en overgangsbestemmelse, så den hidtil gældende bestemmelse om at sidestille bopæl i oprindelseslandet finder anvendelse for flygtninge, der er ankommet til Danmark inden den 1. januar 2011.  Loven trådte i kraft den 1. januar 2011. Lovforslaget var en del af finanslovaftalen mellem regeringen (Venstre og Det Konservative Folkeparti), Dansk Folkeparti og Kristendemokraterne. 
Loven forbedrer og forenkler vilkårene for investeringer i vedvarende energi-anlæg (VE-anlæg).  Efter den skematiske ordning for opgørelse af vindmølleindkomst medregnedes efter hidtil gældende regler 60 pct. af den del af bruttoindkomsten fra vindmølledriften, der oversteg 3.000 kr., til den skattepligtige indkomst. Der var ikke adgang til nogen form for fradrag. De 40 pct. af indkomsten, der var skattefri, modsvarede den manglende adgang til fradrag.  Med loven udvides ordningen for det første til alle former for vedvarende energi, der er omfattet af definitionen af vedvarende energi i lov om fremme af vedvarende energi. Dernæst forhøjes bundfradraget fra 3.000 kr. til 7.000 kr.  For at undgå at ordningen kommer i konflikt med EU's statsstøtteregler er ordningen udformet således, at det fremover alene er husholdningerne, der får glæde af ordningen.  De nye skatteregler gælder alle vedvarende energi-anlæg uanset kapacitet.
Loven ændrer refusionsreglerne for statens refusion af kommunernes udgifter til sygedagpenge. Fremover får kommunerne refunderet 50 pct. af forsørgelsesudgifterne til sygedagpenge i perioder med gradvis tilbagevenden til beskæftigelse eller virksomhedsrettede tilbud. I perioder med passiv forsørgelse eller vejledning og opkvalificering refunderes 30 pct. af sygedagpengeudgifterne. Loven har til hensigt at tilskynde kommunerne til i højere grad at give sygemeldte borgere en individuelt tilrettelagt indsats rettet mod job. Lovforslaget udmøntede en del af aftalen om nye rammer for sygefraværsindsatsen mellem regeringen (Venstre og Det Konservative Folkeparti), Dansk Folkeparti, Radikale Venstre og Liberal Alliance fra den 5. november 2010. Det skulle ses i sammenhæng med lovforslag nr. L 71, som udmøntede en anden del af aftalen, som vedrører et fælles rådighedsloft. Den sidste del af sygefraværsaftalen, som vedrører fritagelse af bestemte grupper af syge for aktive tilbud og samtaler, udmøntedes i foråret 2011. Loven trådte i kraft den 1. januar 2011.
Loven ændrer reglerne i sygedagpengeloven om arbejdsgiverens betaling af udgifter til sygedagpenge. Fremover betaler arbejdsgiveren udgifterne til sygedagpenge i de første 30 kalenderdage af den ansatte fraværsperiode mod tidligere 21 kalenderdage.  Lovforslaget var et led i aftalen mellem regeringen (Venstre og Det Konservative Folkeparti), Dansk Folkeparti og Kristendemokraterne om finansloven for 2011, og lovforslaget udmøntede en del af aftalen fra maj 2010 om en genopretning af dansk økonomi. Loven træder i kraft den 2. januar 2012.
Loven indfører et prisloft på 6 ugers selvvalgt uddannelse på 140.000 kr. ekskl. moms pr. årselev. Lovforslaget skulle ses i sammenhæng med lovforslagene L 67 og L 71, og det udmøntede aftalen om et prisloft på 6 ugers selvvalgt uddannelse mellem regeringen (Venstre og Det Konservative Folkeparti), Dansk Folkeparti og Kristendemokraterne fra 8. november 2010. Aftalen indgik i den samlede aftale om finansloven for 2011. Loven trådte i kraft den 1. januar 2011.
Loven indfører en ny refusionsmodel på aktiveringsområdet, hvorefter staten yder 50 pct. refusion ved virksomhedsrettet aktivering og ordinær uddannelse, mens staten yder 30 pct. refusion i perioder med vejledning og opkvalificering, 6 ugers selvvalgt uddannelse og passiv forsørgelse.  Desuden indfører loven et fælles rådighedsbeløb (driftsloft) for kommunernes driftsudgifter til aktivering m.v. uanset målgruppen. Loven afskaffer også muligheden for refusion af administrative udgifter til andre aktører, så der fremover kun ydes refusion til aktive tilbud.  Lovforslaget skulle ses i sammenhæng med lovforslagene L 67 og L 69 og udmøntede aftalen mellem regeringen (Venstre og Det Konservative Folkeparti), Dansk Folkeparti, Liberal Alliance og Kristendemokraterne om en justering af den aktive beskæftigelsesindsats. Forslaget indgik som en del af den samlede aftale om finansloven for 2011. Loven trådte i kraft den 1. januar 2011.
Loven ophæver lov om befordringsrabat til efterlønsmodtagere m.fl. med virkning fra den 1. januar 2011, så efterlønsmodtagere fra denne dato ikke længere har ret til rabat på abonnementskort til den kollektive trafik. Lovforslaget var led i aftalen mellem regeringen (Venstre og Det Konservative Folkeparti), Socialdemokratiet, Dansk Folkeparti, Socialistisk Folkeparti, Radikale Venstre, Liberal Alliance og Kristendemokraterne om udmøntning af satspuljen for 2010. Loven trådte i kraft den 1. januar 2011.
Loven indfører gebyrer for ansøgninger på familiesammenførings-, studie- og erhvervsområdet. Hvis man har indgivet en ansøgning på disse områder, skal man have indbetalt et gebyr, for at ansøgningen kan behandles. Det gælder dog ikke, hvis det strider mod Danmarks internationale forpligtelser eller EU-reglerne. Ansøgningen skal afvises, hvis gebyret ikke er indbetalt. Lovforslaget var en følge af regeringen (Venstre og Det Konservative Folkeparti) og Dansk Folkepartis aftale om genopretning af dansk økonomi fra maj 2010.
Lov om kommunal ejendomsskat blev ændret, fordi ministeriet var blevet opmærksomt på, at en tidligere ændring af loven med indførelse af et grundskatteloft i 2003 havde haft utilsigtede virkninger og (måske derfor) havde været administreret forkert i de efterfølgende år i forhold til den da vedtagne lov. Den nye lovændring skal sikre overensstemmelse mellem lovgivning og praksis.  Et stort problem i forhandlingerne om lovforslaget var spørgsmålet om sikringen af de borgere, der ikke havde fået en ejendomsskat, der var i overensstemmelse med lovgivningen i perioden. Her blev der bl.a. ved et ændringsforslag sikret fornyet forældelsesfrist af sådanne - ganske vist utilsigtede, men lovlige - tilbagebetalingskrav.
Radikale Venstre foreslog, at Folketinget pålagde regeringen at fremsætte de nødvendige lovforslag og foretage de fornødne ændringer, der sikrede, at beskatningen af unoterede porteføljeaktier (også kaldet iværksætterskatten) blev afskaffet med virkning fra indkomståret 2010.   Forslagsstillerne henviste bl.a. til, at hensynet til vækst og adgangen til risikovillig kapital gjorde, at Danmark ikke kunne fastholde en unik porteføljebeskatning, som gjorde det mere attraktivt for kapitalstærke private investorer at investere i vækstiværksættere i vore nabolande end i Danmark.
Lovforslaget ville ændre vægtningen af de socioøkonomiske udgiftsbehov i den model, som danner grundlag for fordelingen af tilskud til regionerne. Et identisk forslag var udarbejdet af regeringen (Venstre og Det Konservative Folkeparti) og sendt i høring den 24. november 2009, men blev ikke fremsat af regeringen.
Regeringen pålægges inden udgangen folketingsåret 2010-11 at ændre indsatsen og strategien for at lette erhvervslivets administrative byrder på følgende områder: – Virksomhedernes oplevelse af de administrative byrder og konsekvenser af lovgivning og regulering skal måles løbende mindst en gang årligt. – Virksomhedernes oplevelse af de administrative byrder og konsekvenser af lovgivning og regulering skal overordnet reduceres med 10 pct. inden 2015 i forhold til 2010.
Socialistisk Folkeparti og Socialdemokratiet foreslog, at staten og bolig- og pensionsselskaberne indgik en frivillig aftale, der sikrede, at der blev stillet krav til selskabernes leverandører og vindere af udbud om, at de skulle have et vist antal elever og lærlinge for at kunne indgå kontrakt med staten.
Socialistisk Folkeparti og Socialdemokratiet foreslog, at regeringen udarbejdede en model, der sikrede, at staten kunne stille krav til statens leverandører og vindere af statslige udbud om, at de skulle have et vist antal elever og lærlinge for at kunne indgå kontrakt med staten.
Beslutningsforslaget pålagde regeringen at gennemanalysere punktafgiftssystemet og fremsætte lovforslag til forenkling af systemet inden udgangen af folketingssamlingen. Formålet var at forenkle de komplicerede regler for betaling af punktafgifter.
Loven justerer nogle af de regler, der blev indført ved lov nr. 525 af 12. juni 2009, og hvor reglerne om beskatningen af selskabers aktieavancer og aktieudbytter blev harmoniseret som et led i udmøntningen af skattereformen (forårspakke 2.0).  Loven indebærer bl.a., at - selskaber i visse tilfælde får adgang til at fradrage tab på datterselskabsaktier, der var fradragsberettigede inden harmoniseringen af beskatningen af aktieafkast, og hvor aktierne efterfølgende skifter status til porteføljeaktier, - værnsreglen vedrørende mellemholdingselskaber, der skal hindre omgåelse af betingelserne for, hvornår der er tale om datterselskabsaktier og koncernselskabsaktier, på en række punkter justeres og præciseres, - fondes mulighed for at være underlagt realisationsbeskatning på investeringsforeningsbeviser i akkumulerende og udloddende obligationsbaserede investeringsforeninger bortfalder, - reglerne for grænseoverskridende fusioner m.v. ikke underminerer kildebeskatningen af udbytter til udenlandske selskaber i lande, som ikke er medlem af EU, og som ikke har en dobbeltbeskatningsoverenskomst med Danmark, og - der i øvrigt foretages forskellige justeringer i fusionsskattelovens regler om skattefri omstrukturering, i kursgevinstlovens regler om selskabers mulighed for at fradrage tab på aktiebaserede finansielle kontrakter, i aktieavancebeskatningslovens regler om nedsættelse af anskaffelsessummen på aktier erhvervet i forbindelse med et kapitalindskud i selskabet og i ejendomsavancebeskatningslovens regler om genanbringelse af fortjeneste vedrørende fast ejendom.
Loven har to formål. For det første bortfalder en tilladelse til at foretage syn eller omsyn ikke længere automatisk, hvis en virksomhed, virksomhedsejeren, medlemmer af bestyrelsen, direktionen eller den teknisk ansvarlige i virksomheden har gæld til det offentlige på 100.000 kr. eller derover. Fremover skal Trafikstyrelsen tage stilling til, om der er grundlag for at tilbagekalde tilladelsen ved en konkret afgørelse. Dermed bliver der skabt overensstemmelse med de tilsvarende regler i lov om buskørsel og lov om godskørsel. For det andet medfører loven, at transportministeren får hjemmel til at fastsætte regler for at offentliggøre Trafikstyrelsens resultater med tilsyn af syns- og omsynsvirksomheder. Formålet med det er at øge gennemsigtigheden på bilsynsmarkedet.
Loven ændrer dødsboskifteloven på baggrund af de praktiske erfaringer, der har været med loven siden 1997.  Loven bygger på Ægtefælleskifteudvalgets betænkning nr. 1519/2010 om revision af dødsboskifteloven. Hovedkonklusionen var, at loven generelt fungerede godt, men at der var behov for enkelte mindre justeringer og præciseringer.  Loven ændres på især følgende områder:  - Skifteretten får mulighed for at udpege en bobestyrer, der ikke er autoriseret, hvis særlige grunde taler for det og samtlige arvinger, herunder den længstlevende ægtefælle, er enige om at ønske den pågældende som bobestyrer. - Bobestyrere forpligtes til at oplyse arvingerne om, hvordan bobestyrerens salær beregnes, om størrelsen heraf og om,  hvilke omkostninger arvingerne i øvrigt må forvente. - Bobestyreren skal redegøre for sin vurdering af spørgsmål, som arvingerne er uenige om, og skal samtidig gøre opmærksom på, at vurderingen vil blive lagt til grund under sagens videre behandling, og skal opfordre arvingerne til sagsanlæg, hvis de ikke er enige i vurderingen.
Forslagsstillerne mente, at gensidigt anerkendte lejekontrakter burde være bindende for både lejer, udlejer og myndighederne. Huslejenævnet og boligretterne burde således ikke kunne anfægte huslejen i gældende aftaler. Forslaget pålagde derfor regeringen inden den 1. april 2011 at fremsætte de nødvendige lovforslag for at gøre lejefastsættelsen i gensidigt anerkendte lejekontrakter bindende både for parterne og for myndighederne.
Forslaget skulle sikre en systematiseret inddragelse af princippet om barnets tarv i asylsager, sager om humanitær opholdstilladelse og sager om tvangshjemsendelser, der involverede børn. I samtlige asylsager, som involverede børn, skulle man ifølge forslaget foretage en konkret vurdering af, hvorvidt barnet havde et selvstændigt asylmotiv.   I alle asylsager og sager om humanitær opholdstilladelse, der involverede børn, skulle man desuden foretage en børnefaglig undersøgelse af hvert enkelt barn. Derudover skulle man ved tvangshjemsendelser, der involverede børn, gennemføre en børnefaglig undersøgelse af hvert enkelt barn, således at intet barn blev sendt ud af landet, uden at det blev undersøgt, om udsendelse var i strid med barnets tarv. Endelig skulle praksis ved humanitær opholdstilladelse justeres, så specifikke børnepsykiatriske lidelser indgik i de kriterier, der kunne begrunde humanitært ophold. Integrationsudvalget afgav den 3. maj 2011 beretning over beslutningsforslaget.
Enhedslisten foreslog, at der afsattes penge til retshjælpskontorer i udsatte boligområder inden sommeren 2011.  Enhedslisten så det som et stort problem, at der i nogle udsatte boligområder opstod en angst for og en modvilje mod »systemet«. En del af beboerne troede ikke, at nogen myndigheder ville hjælpe dem, og havde heller ikke tillid til retssystemet. Dertil kom, at meget få beboere ville have råd til at betale en advokat.   Derfor mente Enhedslisten, at der var et stort behov for at sikre en god adgang til juridisk bistand i udsatte boligområder. Der var gode erfaringer med retshjælpskontorer, som ikke var en del af »systemet«, da de i høj grad var baseret på frivillig arbejdskraft, som man kunne komme til helt anonymt, og hvor det var gratis at søge råd og hjælp.
Forslaget pålagde regeringen at fremme bæredygtig byudvikling ved 1) at udarbejde en national politik for bæredygtig byudvikling, 2) at sikre, at der blev udarbejdet kommuneplanstrategier med fokus på bæredygtig byudvikling, og 3) at oprette et center for bæredygtig byudvikling.
Loven gennemfører Europa-Parlamentets og Rådets direktiv 2008/122/EF af 14. januar 2009 om beskyttelse af forbrugerne i forbindelse med visse aspekter ved timeshareaftaler, aftaler om længerevarende ferieprodukter og videresalgs- og bytteaftaler. Loven udvider beskyttelsen af forbrugerne til at omfatte aftaler om brugsret til fast ejendom på timesharebasis af mere end 1 års varighed (mod 3 år hidtil), men også aftaler om brugsret til andre former for logi på timesharebasis, f.eks. flodbåde. Loven indeholder desuden bl.a. krav til indholdet af brochurer, annoncer og andet markedsføringsmateriale vedrørende aftaler omfattet af loven. Loven indebærer en styrkelse af forbrugerens retsstilling ved at sikre forbrugerne en frist på 14 dage til at træde tilbage fra en aftale (mod 10 dage hidtil).
Hovedelementet i loven er indsættelse af bestemmelser i elforsyningsloven og naturgasforsyningsloven om at adskille transmissionsaktiviteter og produktions- og handelsaktiviteter. Desuden sikres Energitilsynets institutionelle uafhængighed af energisektoren og af statslige myndigheder.   Derudover indføres en ny tilsynsmodel for varmeforsyningsvirksomheder, som er baseret på en selvevaluering hos virksomhederne.   Endelig indeholder loven en række mere detaljerede og tekniske ændringer.
Lovforslaget ville ophæve revisionsbestemmelsen i lov om ligestilling af kvinder og mænd. Dette ville medføre, at de gældende regler i ligestillingslovens kapitel 4 om kønssammensætningen i offentlige råd, nævn m.v. ikke ændredes, og at forpligtelsen til at indberette via ligestillingsredegørelserne hvert andet år bibeholdtes.
Folketingsbeslutningen opfordrer regeringen til at udarbejde en national målsætning for antallet af organdonorer. Målsætningen skal styrke den nationale indsats, så ventelisterne til organtransplantation kan fjernes inden for en overskuelig fremtid.
Beslutningsforslaget gik ud på at nedsætte en arbejdsgruppe, der skulle kaste lys over den reelle CO2-fortrængning ved at anvende importeret biomasse. Forslagsstillerne syntes, at det var uhyre vigtigt, at den til enhver tid siddende regering kunne træffe sine beslutninger om at anvende biomasse til energi på et oplyst grundlag. Arbejdsgruppen skulle bl.a. belyse, hvilke konsekvenser det havde for de lande, Danmark importerer biomasse fra, i forhold til deres mulighed for at udfase kul. Endvidere skulle klimaeffekten ved direkte og indirekte ændringer i arealanvendelsen (forskydningseffekten) og klimaeffekten ved transport af biomassen fra oprindelseslandet belyses.
Beslutningsforslaget gik ud på at indføre et moratorium for biobrændstoffer, indtil det var klarlagt, om EU's bæredygtighedskriterier for biobrændstoffer var retvisende. Det indebar, at lov om bæredygtige biobrændstoffer skulle ophæves, og at Danmark skulle meddele Kommissionen, at man ikke agtede at leve op til forpligtelsen om iblanding af 5,75 pct. biobrændstoffer i brændstoffer til landtransport.
Beslutningsforslaget var fremsat af Liberal Alliance, og det pålagde regeringen at fremsætte de nødvendige lovforslag, der sikrede en gradvis afskaffelse af efterlønnen i overensstemmelse med Arbejdsmarkedskommissionens anbefalinger. Beslutningsforslaget var en genfremsættelse af Liberal Alliances beslutningsforslag nr. B 129 fra folketingsåret 2009-10.
Med folketingsbeslutningen gav Folketinget samtykke til, at regeringen på Danmarks vegne tiltræder en stabiliserings- og associeringsaftale mellem EU og Serbien.  Stabiliserings- og associeringsaftalen skal styrke og udvide de politiske og økonomiske forbindelser mellem EU og Serbien. Formålet er også at styrke demokratiet og retsstaten i Serbien og bidrage til politisk, økonomisk og institutionel stabilitet. Desuden skal aftalen gradvis oprette et frihandelsområde mellem EU og Serbien.
Loven giver hjemmel til at indføre en gebyrordning, så Økonomi- og Erhvervsministeriet får dækket sine merudgifter som følge af nye, skærpede sanktioner over for Iran.  FN's Sikkerhedsråd havde indført yderligere sanktioner over for Iran med resolution 1929 fra den 9. juni 2010. Som opfølgning på Sikkerhedsrådets resolution havde Rådet for Den Europæiske Union vedtaget EU-forordning nr. 961/2010 fra den 25. oktober 2010, der indførte nye og omfattende sanktioner over for Iran.  Loven giver økonomi- og erhvervsministeren hjemmel til at fastsætte bestemmelser for at opkræve gebyrer til dækning af de udgifter, der er forbundet med administrationen af nye, restriktive foranstaltninger. Gebyrordningen vil blive anvendt til at administrere Iranforordningen, men vil også kunne anvendes i andre, lignende tilfælde, hvor EU indfører nye handelsrestriktioner.  Der indføres gebyrer i størrelsesordenen fra 7.500 kr. til 18.500 kr.
Regeringen (Venstre og Det Konservative Folkeparti) og Dansk Folkeparti aftalte under kommuneforhandlingerne 2010, at der skulle udarbejdes en model for, at mindre krav såsom p-bøder, DSB-bøder, licens m.v. kunne inddrives med et mindre månedligt beløb uafhængigt af inddrivelsen af andre restancer. Loven giver skatteministeren bemyndigelse til at gennemføre dette.  Loven gør det også muligt for den myndighed, som skal inddrive restancen, at videregive oplysning til et kreditoplysningsbureau om en virksomheds restance for kravtyper, hvor der kan fastsættes særskilt lønindeholdelse.   Dernæst medfører loven, at restancer vedrørende betaling for dag- og klubtilbud samt skolefritidsordninger, hvor kommunerne er "tvangskreditorer" som følge af børnepasningspligten, nedbringes i højere grad end tidligere.   Desuden justeres den hidtidige dækningsrækkefølge for lønindeholdelser, således at der kan ske dækning af underholdsbidragsrestancer forud for skattekrav.  Loven udmønter elementer i regeringens og Dansk Folkepartis aftale om kommunernes økonomi for 2011, skatteministerens handleplan på inddrivelsesområdet, offentliggjort den 24. september 2010, og forslag til effektivisering af inddrivelsesopgaven.
Loven giver professionsbachelorer i optometri autorisation som optometrister med ret til at betegne sig som optometrist, kontaktlinseoptiker og optiker og med ret til at udøve både optiker- og kontaktlinsevirksomhed.  Erhvervsuddannelsen til optiker og uddannelsen i kontaktlinsetilpasning bortfalder efter en overgangsperiode, og derfor fastlægger loven frister for, hvornår ansøgning om autorisation som optiker og kontaktlinseoptiker skal være indgivet til Sundhedsstyrelsen, for at der kan gives autorisation som optiker eller kontaktlinseoptiker.
Lovforslaget skulle ses i sammenhæng med de samtidig fremsatte forslag til en ny offentlighedslov, lovforslag nr. L 90 og forslag til lov om ændring af forvaltningsloven og retsplejeloven, lovforslag nr. L 91.  En række bestemmelser i andre love indeholder dels henvisninger til bestemmelser i den gældende offentlighedslov, som foresloges ophævet og eventuelt videreført under ændrede paragrafnumre i den nye offentlighedslov, dels henvisninger til de bestemmelser om aktindsigt m.v. i forvaltningsloven og retsplejeloven, som foresloges ændret med det nævnte forslag til lov om ændring af forvaltningsloven og retsplejeloven.  Formålet med lovforslaget var på denne baggrund at foretage de fornødne konsekvensændringer i de nævnte bestemmelser i anden lovgivning med henblik på - ud over de ændringer, der fulgte af den nye offentlighedslov og ændringerne i forvaltningsloven og retsplejeloven - at videreføre den retstilstand, som fulgte af de pågældende bestemmelser i anden lovgivning, efter at forslaget til den nye offentlighedslov og forslaget til ændringer i forvaltningsloven og retsplejeloven var trådt i kraft.  Lovforslaget blev behandlet sammen med lovforslag nr. L 90 og L 91.
På grund af lovforslag nr. L 90 om en ny offentlighedslov foresloges ændringer i forvaltningslovens og retsplejelovens regler om aktindsigt. Formålet var at skabe parallelitet mellem på den ene side offentlighedsloven og på den anden side forvaltningsloven og retsplejeloven.  Forslaget til en ny offentlighedslov, lovforslag nr. L 90, byggede på Offentlighedskommissionens betænkning nr. 1510/2009 om offentlighedsloven. I betænkningens kapitel 26 har Offentlighedskommissionen behandlet spørgsmålet om, hvorvidt kommissionens udkast til en ny offentlighedslov vil give anledning til ændringer i bestemmelser om aktindsigt m.v. i andre regelsæt, herunder forvaltningsloven og retsplejeloven. Dette lovforslag byggede på kommissionens overvejelser.  Forslaget om at skabe den nævnte parallelitet skyldtes bl.a., at forvaltningslovens regler om partsaktindsigt i afgørelsessager dels er bygget op på samme måde som reglerne om aktindsigt i den gældende offentlighedslov, dels i vidt omfang svarer indholdsmæssigt til disse regler. Også retsplejelovens regler om aktindsigt er i et vist omfang inspireret af opbygningen og formuleringen af reglerne om aktindsigt i den gældende offentlighedslov og den gældende forvaltningslov.  Der henvises i øvrigt til resumé ved lovforslag nr. L 90. Lovforslaget blev behandlet sammen med lovforslag nr. L 90 og L 92.
Loven skaber mulighed for, at ansatte i Kriminalforsorgens institutioner kan anvende peberspray ved magtanvendelse over for de indsatte. Den indfører også en udvidet behandlingsgaranti for stofmisbrugere, der er indsat i Kriminalforsorgens institutioner, og en adgang for Direktoratet for Kriminalforsorgen til at foretage undersøgelse af, hvilke effekter en indsat har i sin besiddelse i sit opholdsrum eller på sin person. De to initiativer gennemføres som led i regeringens (Venstre og Det Konservative Folkeparti) handlingsplan mod narkotikamisbrug fra oktober 2010.  Lovforslaget byggede på de erfaringer, man havde haft med at anvende peberspray som magtanvendelsesmiddel under en forsøgsordning. Her havde anvendelse af peberspray haft den ønskede effekt og virkning, nemlig primært at virke præventivt og i øvrigt at pacificere indsatte, så yderligere magtanvendelse ikke havde været nødvendig.  Behandlingsgarantien for stofmisbrugere udvides til at omfatte personer, som afsoner en kort fængselsstraf, og varetægtsarrestanter. Formålet er at sikre, at alle indsatte i danske fængsler og arresthuse kan få behandling for deres stofmisbrug, for bl.a. at forebygge, at indsatte begår ny kriminalitet.  Som et yderligere led i regeringens handlingsplan mod narkotikamisbrug bliver der fastsat administrative regler om at anvende narkotikahunde til at undersøge indsatte og besøgende for ulovlige stoffer.
Loven gennemfører de nødvendige ændringer i udlændingeloven som følge af et EU-direktiv om fælles procedurer for at tilbagesende tredjelandsstatsborgere med ulovligt ophold.  Direktivet forpligter medlemslandene til at træffe afgørelse om tilbagesendelse i forhold til tredjelandsstatsborgere, der opholder sig ulovligt i medlemsstaterne. Desuden skal medlemslandene ifølge direktivet træffe alle nødvendige foranstaltninger til at fuldbyrde afgørelsen om tilbagesendelse, herunder eventuelt tvangsmæssigt udsende de pågældende tredjelandsstatsborgere. Afgørelsen om tilbagesendelse skal indeholde en udsendelsesfrist på normalt mindst 7 dage. Udrejser udlændingen ikke inden for udrejsefristen, skal den pågældende meddeles et indrejseforbud.   Loven indeholder bl.a. også nye regler om, at personer i udsendelsesposition ikke må frihedsberøves mere end 6 måneder. Folketingets Ombudsmand skal føre tilsyn med tvangsmæssige udsendelser.  Baggrunden for forslaget var Europa-Parlamentets og Rådets direktiv 2008/115/EF af 16. december 2008 om fælles standarder og procedurer i medlemsstaterne for tilbagesendelse af tredjelandsstatsborgere med ulovligt ophold. Desuden fulgte lovforslaget op på enkeltelementer i regeringens (Venstre og Det Konservative Folkeparti) aftale med Dansk Folkeparti fra den 15. marts 2010.
Lovforslag nr. L 42 blev opdelt i to lovforslag ved 2. behandling.  Loven betyder, at teoretisk pædagogikum bliver omfattet af reglerne om, at en ombedømmelse af en prøve kan resultere i en lavere karakter.
Lovforslag nr. L 42 blev opdelt i to lovforslag ved 2. behandling.  Med loven lovfæstes Styrelsen for International Uddannelses kompetence til  - at give kandidater med udenlandsk uddannelse kompetence til at undervise i de gymnasiale uddannelser og  - at godkende lærere med udenlandske kvalifikationer til at kunne undervise i folkeskolen.   Loven afskærer også klageadgangen til Undervisningsministeriet for styrelsens afgørelser om anerkendelse af udenlandske lærerkvalifikationer.
Beslutningsforslaget handlede om at indføre afstandsbaseret hastighedskontrol på særligt udsatte landevejsstrækninger. Ifølge forslagsstillerne ville indførelsen af hastighedskontrol på de udsatte strækninger bevirke, at der blev færre overtrædelser af hastighedsgrænserne og dermed færre ulykker på de pågældende vejstrækninger.
Beslutningsforslaget pålagde regeringen at arbejde for, at EU skulle indføre et totalt stop for brug af og salg af elektronikprodukter, der indeholdt bromerede flammehæmmere og ftalater, og at indføre særregler i Danmark, der sikrede dette, indtil de skærpede regler var indført i EU.  Desuden skulle regeringen tage kontakt med de enkelte medlemslande og Kommissionen, for at der indførtes forbud i flest mulige lande, og for at Kommissionen skulle fremlægge forslag om forbud på EU-niveau.
Loven gennemfører to EU-direktiver og konventionen om arbejdsforhold i fiskerisektoren (FN's Internationale Arbejdsorganisations konvention nr. 188 fra 2007).  EU-direktivet om forsikring for søretlige krav beskytter skadelidte ved at kræve en ansvarsforsikring for skibe med en bruttotonnage på 300 t eller derover, der enten fører flag fra et EU-land eller er skibe fra et tredjeland, og som anløber en EU-havn. Det ændrede havnestatskontroldirektiv indebærer bl.a., at havnene kan pålægges at samarbejde med Søfartsstyrelsen om at sikre en passende havneplads til skibe, som tilbageholdes ved en havnestatskontrol.  Fiskerikonventionen opstiller internationale minimumsstandarder for arbejdsforholdene i fiskerisektoren. Det gælder f.eks. krav om mindstealder for fiskere og regler om hviletid og arbejdsmiljø, herunder forebyggelse af ulykker.
Loven er en del af udmøntningen af aftalen af 25. maj 2010 mellem regeringen (Venstre og Det Konservative Folkeparti) og Dansk Folkeparti om kommunernes økonomi for 2011. Loven skal sikre, at kommunerne udarbejder halvårsregnskaber, og at de godkendes af økonomiudvalget i kommunen. Forslaget vil også øge KL's og ministeriets indsigt i kommunernes økonomiske udvikling. Regeringen forventer, at loven medvirker til, at kommunerne får lettere ved at overholde budgetterne.
Loven gennemfører, - at en række af bøderne på færdselsområdet forhøjes,  - at muligheden for at konfiskere køretøjer fra førere, som kører uden førerret, udvides, og - at mulighederne for at frakende førerretten for kørsel efter at have indtaget euforiserende stoffer m.v. udvides. Desuden indeholder loven en ændring af reglerne om en førers pligt til at påse, at passagerer under 15 år anvender sikkerhedssele, styrthjelm m.v. Dette er en konsekvens af, at den kriminelle lavalder er blevet sænket fra 15 til 14 år, og det betyder, at 14-årige selv har det strafferetlige ansvar for at overholde reglerne om sikkerhedsseler, styrthjelme m.v. fremover.
Loven skærper bødestraffen for at overtræde den såkaldte ordensbekendtgørelse, der er udstedt ifølge lov om politiets virksomhed, og som indeholder bestemmelser, der sikrer den offentlige orden og sikkerhed samt enkeltpersoners sikkerhed.  Hidtil udmåltes de fleste bøder til beløb i størrelsesordenen 400-600 kr. Den mindste bøde for at overtræde bekendtgørelsen skal fremover være på 1.000 kr. Derudover er det bl.a. hensigten, at en bøde for voldelig optræden eller slagsmål skal udmåles til minimum 3.000 kr., og at en bøde for gadeuorden skal være på 1.500 kr.  Loven indeholder også en ændring af lov om restaurationsvirksomhed og alkoholbevilling m.v., som betyder, at man skærper bødestraffen for at overtræde bestemmelserne om forstyrrelse af bl.a. den offentlige orden på restaurationer.
Loven gennemfører regler, som er nødvendige, for at Danmark kan opfylde to af Det Europæiske Råds rammeafgørelser (2008/947/RIA og 2009/299/RIA).  Med loven overtager man tilsynet med at overholde pligter og påbud, som er knyttet til en strafferetlig afgørelse fra en anden EU-medlemsstat - f.eks. en betinget dom eller en afgørelse om prøveløsladelse - hvis den straffede person har lovligt og sædvanligt ophold her i landet og er vendt tilbage eller ønsker at vende tilbage hertil. De typer af pligter og påbud, som Danmark er forpligtet til at føre tilsyn med, kan f.eks. være påbud om opholdssted, meldepligt og vilkår om samfundstjeneste.  Desuden ændrer loven reglerne om afslag på at anerkende og fuldbyrde afgørelser, der er afsagt in absentia.
Loven indebærer, at revisionsfristen forlænges til den 1. januar 2014. Forlængelsen var aftalt med arbejdsmarkedets parter med henblik på senere at drøfte den danske implementering af udstationeringsdirektivet og særlig spørgsmålet om fastsættelse af regler om mindsteløn ved lov. Loven trådte i kraft den 1. marts 2011.
med loven kan en kommunalbestyrelse efter ansøgning fra en døgninstitution eller et opholdssted i særlige tilfælde beslutte, at der for en afgrænset periode anvendes personlige alarm- eller pejlesystemer over for børn og unge, der er anbragt på en døgninstitution eller et opholdssted, og som har en betydelig og varigt nedsat psykisk funktionsevne.  Anvendelsen kan ske, når der er risiko for, at barnet eller den unge udsætter sig selv eller andre for at lide personskade ved at forlade døgninstitutionen eller opholdsstedet, og når det personlige alarm- eller pejlesystem kan bidrage til at afværge denne risiko.  Betingelsen for at anvende et alarm- eller pejlesystem er et samtykke fra indehaveren af forældremyndigheden, og anvendelsen må ikke erstatte det pædagogiske arbejde hos det professionelle personale på anbringelsesstedet.  Loven trådte i kraft den 1. marts 2011.
Loven skal styrke rammeaftalerne som redskab for kommunalbestyrelser og regionsråd i forhold til udvikling og styring af det sociale område og det almene ældreboligområde. Centrale punkter i forslaget er:   - Rammeaftalerne forenkles, og koordineringen flyttes til kommunerne. - Rammeaftalerne indgås fremover mellem kommunalbestyrelserne i regionen og regionsrådet, hvad angår de regionale tilbud. - Lovgivningen sætter overordnede rammer for aftalerne, som udfyldes af de deltagende kommunalbestyrelser og regionsråd. - Rammeaftalerne opdeles i en udviklingsstrategi og en styringsaftale.  Rammeaftalerne styrkes som redskab for kommunerne i rollen som køber af pladser, og de skal bidrage til at skabe beslutningsgrundlag for den enkelte kommunalbestyrelses tilrettelæggelse af det sociale område og det almene ældreboligområde.  Lovforslaget indgik i aftalen mellem regeringen (Venstre og Det Konservative Folkeparti) og KL om kommunernes økonomi for 2011.
Beslutningsforslaget var fremsat af Enhedslisten, og det pålagde regeringen at fremsætte et lovforslag om bestilleransvar med virkning fra den 1. juli 2011. Beslutningsforslaget indebar, at den, der bestilte eller aftalte en tjenesteydelse eller aftaler en entreprise til en værdi af over 100.000 kr., kunne gøres ansvarlig for leverandørers manglende udbetaling af løn m.v. samt krav fra myndigheder i relation til manglende indbetaling af skat, moms og ATP.
Lovforslag nr. L 28 blev opdelt i to lovforslag ved 2. behandling.   Denne lov indebærer, at der indføres et loft over ydelsen for tabt arbejdsfortjeneste på 19.613 kr. om måneden, for ansøgninger der indgives efter den 1. januar 2011.   Personer, der har fået udbetalt tabt arbejdsfortjeneste i løbet af 2010 vil stadig være omfattet af de hidtil gældende beregningsregler.   Forslaget er en del af udmøntningen af aftalen mellem regeringen og Dansk Folkeparti om genopretningen af dansk økonomi. Loven trådte i kraft den 1. januar 2011. 
Lovforslag nr. L 28 blev opdelt i to lovforslag ved 2. behandling.   Denne lov indebærer, at tilskuddet til høreapparater, der udleveres fra en privat, godkendt høreapparatleverandør, nedsættes med 10 pct. til 5.607 kr. pr. apparat for ansøgninger, der indgives efter den 1. januar 2011.   Forslaget er en del af udmøntningen af aftalen mellem regeringen og Dansk Folkeparti om genopretningen af dansk økonomi. Loven trådte i kraft den 1. januar 2011.
Liberal Alliance foreslog, at borgernes frihedsrettigheder forbedredes i terrorlovgivningen og i reglerne om tålt ophold. Desuden skulle borgernes forsamlingsfrihed forbedres, og overvågningen af borgerne skulle begrænses.  Liberal Alliance mente, det var nødvendigt at sikre borgernes frihedsrettigheder ved nøje at gennemgå en række eksisterende love og ved at forholde sig kritisk til den retssikkerhedsmæssige udvikling, der havde været i Danmark. Formålet var at skabe tryghed for borgerne ved at sikre deres frihedsrettigheder.  Beslutningsforslaget byggede på dele af beslutningsforslag nr. B 169 fra folketingssamlingen 2009-10 om at gennemføre et retssikkerhedstjek. 
Liberal Alliance foreslog, at regeringen inden april 2011 fremsatte et lovforslag, der ophævede den såkaldte knivlov.  Baggrunden var, at den gældende våbenlov betød, at borgere, der ikke tidligere var straffet, som udgangspunkt idømtes 7 dages fængselsstraf for overtrædelse af våbenlovens bestemmelser om knivforbud på offentlige steder. Liberal Alliance ønskede at gøre op med den regel.
Beslutningsforslaget gik ud på at få ændret sundhedsloven, så alle gravide, som overvejede abort, forud for beslutningen herom skulle gennemføre en obligatorisk støttesamtale med en læge eller en anden anerkendt rådgiver. Det kunne f.eks. være en jordemor, en socialrådgiver, en jurist eller en psykolog. Under samtalen skulle kvinden bl.a. orienteres om den fysiske risiko ved indgrebet og om den konkrete hjælp fra samfundet, som hun kunne trække på, hvis hun valgte at gennemføre svangerskabet.
Beslutningsforslaget gik ud på at reducere antibiotikaforbruget i landbruget ved at - ændre betingelserne for at kunne flokmedicinere dyr med antibiotika, - fremme dyresundheden og  - udvide gult kort-ordningen.
Beslutningsforslaget gik ud på at justere og modernisere mediestøtten til trykte medier med henblik på at muliggøre, at fritstående internetmedier, kritisk, undersøgende journalistik og dagbladenes omlægning til digital distribution fremover kunne opnå del i den eksisterende mediestøtte til trykte medier. Konkret foresloges det at - ændre Dagbladsnævnets støtteuddeling, så der fremover kunne gives støtte til oprettelse af intgernet- og mobilmedier samt udvikling af sideaktiviteter for dagblade, - indføre støtte til fritstående internetmedier som etableringsstøtte i 3-5 år og - oprette en fond for kritisk, undersøgende journalistik.  Beslutningsforslaget mundede ud i en beretning, hvor udvalget tilkendegav, at mediestøtteordningen skal revideres, så den tager højde for udviklingen på mediemarkedet, herunder de nye medier og distributionsformer.
Beslutningsforslaget gik ud på, at der burde stilles et generelt krav til tv-stationerne om at overholde dansk lovgivning for at kunne modtage støtte fra public service-puljen. I forlængelse af det burde det samtidig være en betingelse for at få støtte fra public service-puljen, at de støttede programmer ikke blev afbrudt af reklamer.
Forslaget pålagde regeringen at fremsætte lovforslag, som sikrede, at udlejer levede op til en aftale om levering af varme. Ændringen skulle ske ved en udvidelse af anvendelsesområdet for lejelovens § 46 b, hvorefter kommunen efter lejers påkrav kunne »lade ejendommen forsyne med energi til opvarmning for udlejerens regning«. Ændringen skulle indeholde mulighed for, at kommunen tillige skulle kunne udbedre mangler, både indflytningsmangler og vedligeholdelsesmangler, ved samtlige varmekilder, herunder oliefyr og lign. I forslaget lagdes det til grund, at der var tale om en mangel, uanset om et varmeanlæg var i stykker eller udlejer med vilje havde skruet anlægget ned i en sådan grad, at lejemålet ikke kunne opvarmes behørigt. Det skulle fremgå af lovforslaget, at alle typer beboelseslejemål ville være omfattet. Såfremt anlægget ikke var frit tilgængeligt og forholdet var uopsætteligt, skulle der ikke kræves ikke brug af fogedret.
Forslaget pålagde regeringen at fremsætte et lovforslag, der indførte formkrav ved ophævelse af lejekontrakter i privat og almen udlejning, således at lejeren ved ophævelse af lejekontrakten havde de samme retsgarantier som ved en opsigelse af lejemålet. Lovforslaget skulle tillige indeholde en forældelsesklausul ved opsigelser, således at en ophævelse automatisk bortfaldt efter 3 måneder, fra den var kommet frem, såfremt lejer havde protesteret over ophævelsen og udlejer ikke havde indbragt sagen for domstolene.
Forslaget pålagde regeringen at fremsætte et lovforslag, der ændrede lejelovens § 113 a på følgende måder: 1) De oplistede kriterier i § 113 a, stk. 3, skulle suppleres af en mulighed for at fratage retten til administration, såfremt udlejer eller dennes repræsentant blev dømt efter straffelovens bestemmelser og den kriminelle handling skete i forbindelse med udførelse af hvervet som udlejer eller administrator, eller hvis gerningen blev begået over for en lejer i en ejendom, som udlejer ejede og/eller administrerede. 2) Huslejenævnet skulle pålægges at indbringe sager, så snart det erfarede, at udlejer havde forbrudt sig imod de oplistede kriterier i § 113 a, stk. 3. Den skønskompetence, der fandtes i § 113 a, stk. 4, 4. pkt., skulle tages bort. 3) Sager om frakendelse af administrationsretten skulle udvides til tillige at kunne anmeldes af borgere eller interesseorganisationer efter samme procedure som boligreguleringslovens § 16.
Beslutningsforslaget gik ud på at gøre det muligt at dispensere fra den absolutte forældelsesfrist i forældelsesloven for at anerkende og udbetale erstatning i arbejdsskadesager. Baggrunden for forslaget var, at visse arbejdsskader, f.eks. påvirkning fra asbest, kunne medføre en sygdomsudvikling, der strakte sig ud over 30 år.
Ved en lovændring i 2007 blev de tre love udbygget med bestemmelser om individuel kompetencevurdering. Der blev i hver af de tre love indsat en bestemmelse om, at bestemmelserne om individuel kompetencevurdering skulle tages op til revision i folketingsåret 2010-11.  Loven ophæver revisionsbestemmelserne. Efter en samlet vurdering af lovændringerne i 2007 finder Undervisningsministeriet ikke, at der er grundlag for at foretage indholdsmæssige ændringer i lovene på dette tidspunkt. Undervisningsministeriet vil i løbet af 2011 iværksætte initiativer for at støtte en bredere implementering af ordningerne om realkompetence på uddannelsesinstitutionerne.
Dansk Folkeparti foreslog, at straffen for at udeblive fra afsoning skulle skærpes. Skærpelsen ville betyde, at det antal dage, som den dømte udeblev fra afsoning, skulle lægges oven i den allerede afsagte dom.
På baggrund af en evaluering af universitetsloven fra 2003 udarbejdedes et lovudkast, der blev sendt i en tredelt høring. Loven fremmer internationaliseringen, herunder samarbejde med udenlandske universiteter, og giver det enkelte universitet lidt større frihed til at indrette sin ledelsesstruktur og dermed større muligheder for selv at styre og foretage strategiske valg. Der er dog fortsat en enstrenget ledelsesstruktur. Et ændringsforslag sikrede, at universiteterne ikke kunne pålægges pligtige mål eller konkrete mål, men at ministeren kan "fastsætte mål" i udviklingskontrakterne. Loven muliggør også en fusion mellem Aarhus Universitet og Ingeniørhøjskolen i Århus. 
Loven har primært til formål at gennemføre Europa-Parlamentets og Rådets direktiv 2010/63/EU af 22. september 2010 om beskyttelse af dyr, der anvendes til videnskabelige formål, i dansk ret. Loven indeholder også ændringer af dyreforsøgsloven, som fremgår af Fødevareudvalgets beretning over beslutningsforslag nr. B 30 fra den 15. april 2009 om forslag til folketingsbeslutning om skærpede krav til dyreforsøg. Herudover indeholder loven konsekvensændringer af lov om kloning og genmodificering af dyr m.v.  Målet er bl.a. at sætte øget fokus på det såkaldte ”3R-princip”, der har til formål at fremme alternativer til dyreforsøg. Endvidere udvides dyreforsøgslovens anvendelsesområde til også at omfatte forsøg med blæksprutter og i et vist omfang forsøg med fostre af pattedyr. Endelig indebærer loven, at juridiske personer vil kunne opnå tilladelse til dyreforsøg. Det præciseres, at både forsøgets og produktets nytteværdi skal indgå, når forsøgets formål afvejes over for hensynet til beskyttelse af dyrene mod smerte m.v., ligesom det præciseres, at en ansøger skal godtgøre, at den viden, som kan opnås ved udførelse af forsøg, ikke helt eller delvis kan opnås uden anvendelse af dyreforsøg, og at der ikke er tale om allerede kendt viden. Herudover indføres en forpligtelse til at klassificere forsøg i forhold til den grad af smerte, lidelse, angst eller varigt men, som det enkelte dyr må udsættes for under forsøget. Der stilles endvidere krav om, at dyr som udgangspunkt både skal bedøves og smertebehandles, når de indgår i forsøg, og om, at der ikke må anvendes lægemidler, som forhindrer eller begrænser dyrs mulighed for at give udtryk for smerte, hvis dyrene ikke samtidig modtager passende bedøvelse eller smertelindring.  
Loven udvider reglerne om at udføre våben og forsvarsmateriel - ved at skabe mulighed for at udstede globale og generelle udførelsestilladelser ved udførsel til et andet EU-land og  - ved at virksomheder i medlemslandene i en række tilfælde ikke længere behøver at indhente transittilladelse ved transport gennem Danmark.   Formålet med loven er primært at gennemføre Europa-Parlamentets og Rådets direktiv om forenkling af vilkår og betingelser for overførsel af forsvarsrelaterede produkter inden for Fællesskabet (2009/43/EF).
Loven nedsætter aldersgrænsen for førere af lille knallert fra 16 til 15 år og indfører krav om kørekort for førere af lille knallert. Kørekort til stor knallert vil kunne tages af personer over 18 år. Loven indfører også skærpelse af en række sanktioner og nye sanktioner for at køre ulovligt på knallert. Desuden tilpasses loven til reglerne i tredje kørekortdirektiv (Europa-Parlamentets og Rådets direktiv 2006/126/EF). Hovedparten af ændringerne træder i kraft den 19. januar 2013.
Formålet med loven er at styrke indsatsen over for ofre for forbrydelser.  Loven indfører en ordning, så ofre for grovere overtrædelser af straffeloven kan blive underrettet - hvis de beder om det - første gang gerningsmanden får uledsaget udgang fra fængslet, og når gerningsmanden løslades eller eventuelt undviger fra fængslet. Underretning kan afslås, hvis væsentlige hensyn til gerningsmanden taler for det, f.eks. ved risiko for misbrug af oplysningerne.  Formålet med ordningen er at afhjælpe den psykiske belastning, som det kan være for nogle ofre at leve i uvished om, hvornår gerningsmanden atter er på fri fod.   Loven forlænger desuden den frist for politianmeldelse, som et offer sædvanligvis skal overholde for at kunne søge om erstatning fra Erstatningsnævnet, fra de hidtil gældende 24 timer, til 72 timer efter at forbrydelsen er sket. Forældelsesfristen for at få erstatning fra staten regnes først fra det tidspunkt, hvor straffesagen er afsluttet.  Loven gennemfører anbefalingerne, der fremgår af den rapport, som Arbejdsgruppen om en styrket indsats over for ofre for forbrydelser havde afgivet i december 2010.
Loven indfører en ordning, der giver domstolene mulighed for at afsige udeblivelsesdom i sager, hvor der er udstedt bødeforelæg, uden at der holdes et retsmøde. Dette gælder dog ikke, hvis den tiltalte ansøger om at få sagen behandlet i et retsmøde.  Målet med loven er en bedre udnyttelse af ressourcerne og større fleksibilitet i at varetage opgaverne hos anklagemyndigheden og ved domstolene.  Ordningen betyder, at retten – uden selv at rette henvendelse til den tiltalte forinden – vil kunne afsige udeblivelsesdom uden retsmøde, hvis modtageren af bødeforelægget hverken vedtager bødeforelægget eller anmoder om et retsmøde. Dette gælder, hvis der ikke er omstændigheder, der taler imod det.
Loven gennemfører et nyt direktiv på investeringsforeningsområdet. Desuden indeholder loven en generel revision af lovgivningen om kollektive investeringsordninger m.v.   Der skal indføres nye regler om information til investorerne, og det forenklede prospekt skal erstattes af et nyt dokument med central investorinformation.  Loven indfører desuden en ny og hurtigere notifikationsprocedure for investeringsforeninger, der ønsker at markedsføre deres andele i en anden medlemsstat.   Loven giver også investeringsforvaltningsselskaber mulighed for at samle administrationen af formuerne i større enheder for at opnå stordriftsfordele.  Ved ændringsforslag fra økonomi- og erhvervsministeren blev pligten til opdatering af central investorinformation understreget og Finanstilsynet fik bemyndigelse til at fastsætte bestemmelser om indsendelse af dokumenter med central investorinformation.  Direktivet – også kaldet UCITS-direktivet - er Europa-Parlamentets og Rådets direktiv 2009/65/EF af 13. juli 2009 om samordning af love og administrative bestemmelser om visse institutter for kollektiv investering i værdipapirer.
Loven indfører en række ændringer i offshoresikkerhedsloven. Formålet er, at sikkerheds- og sundhedsniveauet i den danske del af Nordsøen fortsat skal være blandt de højeste i Nordsølandene. Loven udvider definitionen af offshoreanlæg til at omfatte flydende lager- og afskibningsenheder, og der indføres en mulighed for, at visse af lovens bestemmelser udvides til også at omfatte aktiviteter på skibe, som anvendes i forbindelse med efterforskning og produktion af olie og gas. Derudover sker en række tilpasningsændringer for at opnå et sikkerheds- og sundhedsniveau, der mindst svarer til niveauet på land efter arbejdsmiljøloven.
Loven gennemfører EU's omarbejdede energimærkningsdirektiv. Den skal fremme energibesparelser ved at gøre produkters energiforbrug tydeligt og dermed give forbrugerne mulighed for at vælge de mest energieffektive produkter. Energimærkningen sker med en skala fra A til G suppleret med A+, A++ og A+++.  Desuden foretages der nogle mindre præciseringer i ecodesignloven, så det er klart, hvem der er ansvarlig for produkter, som er omfattet af ecodesignkravene.
Loven ændrer undergrundsloven på flere punkter. Den gennemfører EU's direktiv om geologisk lagring af CO2, det såkaldte CCS-direktiv. Den indfører også en hjemmel til at kunne afslå at behandle uopfordrede ansøgninger om tilladelse til at efterforske og indvinde råstoffer. Herved får man mulighed for at prioritere anvendelsen af undergrunden.  Desuden reviderer loven reglerne om påbud om samordnet at indvinde og udnytte infrastruktur for at forlænge levetiden for eksisterende felter og sikre produktion fra nye, marginale felter.
Loven nedsætter satsen for revalideringsydelse til unge under 30 år, så den svarer til niveauet for kontanthjælp. Unge under 30 år, som forsørger eget barn, og unge, der i mindst 6 måneder inden overgangen til revalidering har haft indtægter, der overstiger 16.597 kr. om måneden, er undtaget. Lovforslaget var en del af aftalen mellem regeringen (Venstre og Det Konservative Folkeparti) og Dansk Folkeparti om genopretning af dansk økonomi fra maj 2010. Loven trådte i kraft den 1. april 2011.
Loven betyder, at man har fået Folketingets samtykke til, at regeringen tiltræder en dobbeltbeskatningsoverenskomst mellem Danmark og Kuwait.  Efter overenskomsten kan renter kun beskattes i modtagerens bopælsstat. Royalties kan beskattes i kildestaten med 10 pct., hvis modtageren er hjemmehørende i den anden stat.  Kuwait har dog regler om skattefritagelse i vidt omfang. Det er derfor aftalt, at Danmark alligevel kan opkræve en skat på 15 pct. af udbytter fra danske datterselskaber til kuwaitiske moderselskaber, hvis den kuwaitiske skat af disse udbytter er under 15 pct.  Offentlige ydelser (herunder sociale pensioner) kan beskattes i kildestaten. Det samme gælder for private pensioner, hvis kildestaten har givet fradrag for indbetalingerne.  Dobbeltbeskatning ophæves ved creditmetoden, så Danmark som bopælsstat nedsætter sin skat af indkomst fra Kuwait med den skat, der er betalt i Kuwait af denne indkomst. Nedsættelsen kan dog højst udgøre et beløb svarende til den danske skat, der falder på den kuwaitiske indkomst.
Med loven har man indhentet Folketingets samtykke til, at regeringen tiltræder en ny dobbeltbeskatningsaftale mellem Danmark og Cypern.  Aftalen indeholder regler for, hvornår Danmark og Cypern kan beskatte forskellige former for indkomst, som en person, der er hjemmehørende i den ene stat (bopælsstaten), modtager fra den anden stat (kildestaten), og om, hvordan dobbeltbeskatning undgås.   Efter aftalen kan renter og royalties kun beskattes i modtagerens bopælsstat. Offentlige ydelser (herunder sociale pensioner) kan beskattes i kildestaten. Det samme gælder for private pensioner, hvis kildestaten har givet fradrag for indbetalingerne.  Dobbeltbeskatning ophæves ved creditmetoden, så Danmark som bopælsstat nedsætter sin skat af indkomst fra Cypern med den skat, der er betalt i Cypern af denne indkomst. Nedsættelsen kan dog højst udgøre et beløb svarende til den danske skat, der falder på den cypriotiske indkomst.
Loven baner vej for, at skriftlig kommunikation mellem virksomheder og det offentlige foregår digitalt på en række udvalgte områder, som hører under Økonomi- og Erhvervsministeriet, Ministeriet for Fødevarer, Landbrug og Fiskeri og Miljøministeriet. Loven giver de pågældende ministre og styrelser bemyndigelse til at fastsætte regler om digital kommunikation på bestemte områder.  Loven medfører også, at Fornyelsesfondens garantiordning fritages for skattepligt. Formålet med Fornyelsesfondens garantiordning er at reducere købernes risiko ved at købe helt nyudviklede førstegenerationsprodukter på det grønne område og velfærdsområdet og dermed gøre det lettere for virksomhederne at opnå deres første salg.
Forslaget til folketingsbeslutning ville pålægge regeringen at nedlægge regionerne, således at regionernes opgaver deltes mellem stat og kommuner.
Dansk Folkeparti foreslog, at regeringen skulle søge at få foreningen Hizb ut-Tahrir opløst ved dom på baggrund af et foreløbigt forbud, der skulle meddeles af justitsministeren.  Organisationen var forbudt i flere muslimske lande. Desuden var den forbudt i Tyskland og Holland, og i Sverige betegnedes Hizb ut-Tahrir som en terrororganisation. Foreninger, der virkede ved eller søgte at opnå deres mål ved vold, kunne forbydes efter grundlovens § 78.
Beslutningsforslaget pålagde regeringen i 2012 at fremsætte forslag til lovændringer, der gjorde det muligt at indgå aftaler på arbejdsmarkedet om en flekskontoordning, som det var anbefalet af Familie- og Arbejdslivskommissionen. En flekskontoordning ville bl.a. indebære, at erhvervsaktive i perioder ville kunne arbejde mere og spare op for så i andre perioder at kunne arbejde mindre eller holde fri.
Dansk Folkeparti forslog, at alle dømtes for en konkret forbrydelse, hvis det ikke var muligt at udpege gerningsmanden til en straffelovsovertrædelse, og hvis alt talte for, at de sigtede ikke ville udtale sig.  Alternativt foreslog Dansk Folkeparti, at Straffelovrådet udarbejdede et udkast til lovændring, som i højere grad gjorde det muligt at straffe for medvirken.
Forslaget pålagde regeringen at udarbejde et lovforslag om god lovkvalitet. Lovforslaget skulle, i det omfang det var retligt muligt, lovfæste principperne i Justitsministeriets vejledning om lovkvalitet fra juni 2005.
Formålet med forslaget var at videreføre de sunde dele af Amagerbanken som en offentligt ejet og drevet bank.  Banken skal alene og billigst muligt tilbyde lønmodtagere og andre almindelige bankkunder basale bankydelser. Både etableringen og driften af den nye statsbank skal ske på kommercielle vilkår af hensyn til konkurrencelovgivningen.
Beslutningsforslaget gik ud på at få indført nødvendige sprøjtefrie beskyttelseszoner omkring alle vandboringer, der tilhørte almene vandforsyninger. Inden for denne beskyttelseszone skulle det være forbudt at anvende pesticider.
Beslutningsforslaget gik ud på at få indført et umiddelbart forbud mod de godkendte sprøjtemidler, der var fundet i drikkevandsboringer væsentligt over grænseværdien med henvisning til artikel 114, stk. 5, i Traktaten om Den Europæiske Unions funktionsmåde (miljøgarantien). Herudover opfordredes regeringen til at påbegynde EU-forbudsprocedure mod aktivstoffet glyfosat og dets nedbrydningsprodukter, at påbegynde EU-forbudsprocedure mod bentazon og at forberede EU-forbudsprocedure for samtlige de aktivstoffer og nedbrydningsprodukter, der var konstateret i grundvandet.
Det foresloges, at regionsrådene skulle oprette socialetiske komiteer. De socialetiske komiteers opgave skulle være at godkende forsøg med mennesker på det sociale område, så folk ikke ukritisk blev udsat for metoder, om hvilke man ikke havde dokumenteret, at de havde en positiv effekt, og at de ikke havde alvorlige bivirkninger. Formålet var, at der blev stillet kvalitetskrav til projekter og behandlingstilbud på det sociale område for at sikre borgernes rettigheder, sikkerhed og velfærd.  Forslaget var inspireret af kvalitetssikringen på sundhedsområdet, hvor det videnskabsetiske komitésystem koordineret af Den Centrale Videnskabsetiske Komité sørgede for retlige rammer for den videnskabsetiske bedømmelse af biomedicinske forskningsprojekter. 
Forslaget ville pålægge regeringen at afskaffe kommunernes forpligtelse til at konkurrenceudsætte en bestemt andel af deres opgaver.
Forslaget om cloud computing i den offentlige sektor ville pålægge regeringen at fremme brug af cloud computing for at opnå betydelige besparelser og opnå klimagevinster. De offentlige organisationer burde i mindre grad have egne systemer og servere og i højere grad leje sig ind i store fælles it-strukturer og -systemer.
Det foresloges, at der blev oprettet en børneombudsmand, som særlig skulle varetage børns rettigheder og fungere som klageinstans for børn og unge.
Loven udvider adgangen for sundhedspersoner til elektroniske helbredsoplysninger. Udtrykket sundhedspersoner dækker over tandlæger, jordemødre, sygeplejersker, sundhedsplejersker, social- og sundhedsassistenter, radiografer og ambulancebehandlere med særlig kompetence. Indenrigs- og sundhedsministeren får i loven bemyndigelse til at fastsætte regler om privathospitalers it-anvendelse, herunder standarder for journaler m.v., når disse hospitaler tilbyder privatfinansieret behandling.  Herudover udvider loven kommunernes og regionernes adgang til at indhente og behandle persondata fra offentlige registre om patienters modtagelse af sundhedsydelser. Det skal give kommunerne og regionerne adgang til at planlægge deres indsatser på sundhedsområdet og på tværs af sektorer.
Loven betyder, at administrationen af tilladelser til offentlig servicetrafik (som tidligere blev kaldt EP-tilladelser), der hidtil administreredes efter buskørselsloven, flyttes til taxiloven. Det indebærer bl.a., at der skal tilstræbes en konkurrencemæssig ligestilling mellem tilladelser til offentlig servicetrafik og taxitilladelser, hvor det er praktisk muligt.   Ifølge loven skal der således stilles energi- og miljøkrav til køretøjer, der udfører kørsel på grundlag af tilladelser til offentlig servicetrafik i lighed med køretøjer, der anvendes til taxikørsel, limousinekørsel og sygetransport.   Der skal også stilles de samme uddannelsesmæssige krav til førere af køretøjer, der udfører kørsel på grundlag af tilladelser til offentlig servicetrafik, som der i dag stilles til førere af taxier, limousiner og sygetransportkøretøjer.  Loven indfører også, at kommunalbestyrelsen kan fastsætte antallet af tilladelser til offentlig servicetrafik i lighed med antallet af tilladelser til taxikørsel.   Herudover indebærer loven, at transportministeren bemyndiges til at fastsætte krav til beklædning af førere af taxier.
Hensigten med loven er først og fremmest at sikre, at Danmark gennemfører Rådets forordning (EF) nr. 380/2008, som Danmark har tilsluttet sig på mellemstatsligt grundlag. Forordningen udgør en udbygning af Schengenreglerne. Den medfører, at alle tredjelandsstatsborgere, der får opholdstilladelse på Schengenområdet, herunder i Danmark, skal have udstedt et opholdskort. På kortet skal der fra og med den 20. maj lagres et personfotografi. Dette udvides fra og med den 20. maj 2012 til også at omfatte lagring af udlændingens fingeraftryk.
Loven indeholder to elementer: For det første reguleres kommunernes adgang til at træffe afgørelse om besøgsrestriktioner i plejeboliger, plejehjem eller andre boligformer, hvortil der er tilknyttet personale og fællesboligarealer. Formålet er at slå fast, at personer, der bor i de nævnte boligtyper, som hovedregel selv bestemmer, hvem de vil have besøg af.  For det andet skal kommunalbestyrelserne udarbejde og offentliggøre en tilsynspolitik for hjemmeplejen med klare retningslinjer og faste procedurer for, hvordan kommunen tilrettelægger tilsynet med og opfølgningen på hjælpen til borgerne. Formålet er at sikre, at alle kommuner lever op til deres forpligtelser til at føre tilsyn med hjemmeplejen. Denne del af loven udmønter en del af finanslovaftalen for 2011 mellem regeringen (Venstre og Det Konservative Folkeparti), Dansk Folkeparti og Kristendemokraterne.  Loven trådte i kraft den 1. juli 2011.
Loven ændrer fødevareloven, lov om næringsbrev til visse fødevarevirksomheder og fiskeriloven. Ændringen af fødevareloven indebærer, at erhvervet selv skal finansiere kampagnekontrol og den styrkede kontrol af kosttilskud. Derudover ophæves en bestemmelse om fødevaremyndighedens organisationsform og en ændring af gebyrbestemmelsen. Ændringen af lov om næringsbrev til visse fødevarevirksomheder vedrører gebyrordningen. Endelig indebærer ændringen af fiskeriloven, at udgifterne til nye kontrolopgaver som følge af EU-regulering dækkes af gebyrer.
Loven indeholder bl.a. en reform af reglerne om ægtefællesammenføring og skærper straffen for at overtræde indrejseforbud.  Reglerne for ægtefællesammenføring bygges op om et pointsystem, hvor ansøger skal opnå et vist antal point for at kunne opnå familiesammenføring uanset sin alder. Hvis ansøger opnår et tilstrækkeligt antal point, vil ægtefællesammenføring kunne ske, også før begge ægtefæller er fyldt 24 år. Det hidtidige tilknytningskrav skærpes, så den herboendes og ansøgers samlede tilknytning til Danmark fremover skal være væsentlig større end deres samlede tilknytning til et andet land.   Desuden forhøjes den herboende ægtefælles økonomiske sikkerhedsstillelse til 100.000 kr. i 2011-niveau som betingelse for ægtefællesammenføring.  Derudover gøres en gentagelse af overtrædelse af indrejseforbud til en skærpende omstændighed, og strafferammen forhøjes fra fængsel i 2 år til fængsel i 3 år.
Beslutningsforslaget gik ud på, at der skulle nedsættes en kommission, der skulle udvikle et nationalt lykkeindeks. 
Beslutningsforslaget gik ud på at udfase pelsdyravlen i Danmark over en 3-årig periode, og at der bagefter indførtes forbud mod pelsdyravl i Danmark.
Det foresloges, at reglerne for uddeling af heroin ændredes, således at der skulle kunne tilbydes behandling med rygeheroin. Der skulle også gennemføres en undersøgelse af fordele og ulemper ved en ordning, hvor der blev mulighed for at ordinere heroin til selvadministration i form af tag hjem-doser. 
Med folketingsbeslutningen gav Folketinget sit samtykke til, at et dansk militært bidrag stilles til rådighed for en international militær indsats i Libyen med henblik på at beskytte civilbefolkningen i landet i henhold til FN-Sikkerhedsrådsresolution 1973 (af 2011) og 1970 (af 2011).  Beslutningsforslaget gav mulighed for indledningsvist at bidrage med fire F-16 kampfly samt yderligere to F-16 kampfly i logistisk reserve. Hertil kommer et stabsbidrag, midlertidig udsendelse af personer til etablering af base i udlandet og jordudstyr til støtte for driften af kampflyene. Bidraget omfattede op til i alt ca. 120 personer.  Beslutningsforslaget gav samtidig mulighed for at ændre styrkebidraget med inddragelse af f.eks. et sømilitært bidrag efter konsultation med Det Udenrigspolitiske Nævn. Beslutningsforslaget giver ikke mulighed for at indsætte landtropper.
Loven skal modvirke utilsigtet brug af ordningen om godtgørelse og tilskud til befordring, når man deltager i erhvervsrettet voksen- og efteruddannelse. Loven forenkler tilskudssystemet og målretter det mod personer i beskæftigelse. Desuden smidiggør loven processen med at digitalisere ansøgning om godtgørelse og tilskud til befordring.
Forslaget skulle sikre, at beskæftigede med hyppige jobskift og/eller løs tilknytning til arbejdsmarkedet bevarede deres pensionsopsparing, så den ikke ved overgangen til hvilende medlemskab tvangsudbetaltes fratrukket 60 pct. skat eller blev spist op af omkostninger.   Forslagsstillerne ønskede derfor, at Folketinget pålagde regeringen snarest muligt at gøre det muligt for borgerne at samle mindre, inaktive pensionsopsparinger hos ATP.  Der blev afgivet beretning, hvor det samlede Erhvervsudvalg tog til efterretning, at beskæftigelsesministeren havde givet tilsagn om at – foranstalte en analyse af små og inaktive pensionsdepoters omfang og indvirkning på opsparerens fremtidige pensionsvilkår og – nedsætte en arbejdsgruppe bestående af arbejdsmarkedets parter, ATP/LD, Forsikring og Pension, Økonomi- og Erhvervsministeriet og Beskæftigelsesministeriet til at undersøge problemstillingen nærmere.  Udvalget opfordrede beskæftigelsesministeren til i det kommende folketingsår at – fremkomme med løsningsforslag, der sikrer den enkelte pensionsindskyder maksimalt udbytte af sin opsparing gennem en pensionsordning, uanset at denne af forskellige årsager måtte være blevet inaktiv, – fremme ubureaukratiske og prisbillige forslag i pensionsindskyderens interesse og – sikre bred opbakning i Folketinget til en sådan løsning af ovennævnte problematikker.
Forslaget gik ud på at styrke en internationalisering af folkeskolen ved at gennemføre følgende initiativer: - Der skulle åbnes mulighed for internationale linjer på folkeskoler, hvor undervisningen skulle foregå på engelsk i andre fag end engelsk, f.eks. i matematik og naturfag. - Eleverne skulle have mulighed for at gå op til en anerkendt eksamen på engelsk som supplement til folkeskolens danske afgangsprøver. - It og sociale medier skulle i højere grad bruges som redskab for internationalisering. - Der skulle åbnes mulighed for at tage folkeskolens afgangsprøve i andre sprogfag end engelsk, tysk og fransk. - Der skulle udarbejdes en samlet strategi for fremmedsprog i uddannelserne, herunder i folkeskolen. - Læreruddannelsens internationale dimension skulle styrkes. - Flere gymnasier skulle have mulighed for at udbyde den internationale linje International Baccalaureate (IB).
I beslutningsforslaget, der var fremsat af Enhedslisten, opfordrede Folketinget  ministeren til at udnytte lovgivningens muligheder for at fastsætte regler, der gjorde det muligt for kommunerne at give op til 1.500 kr. om måneden i godtgørelse for anslåede udgifter ved deltagelse i aktiveringstilbud for kontanthjælpsmodtagere m.v. 
Forslaget gik ud på at få ændret ligestillingsloven med den virkning, at myndigheder og organisationer ikke længere skulle indstille både en mand og en kvinde til en post i offentlige udvalg, kommissioner og lign. Endvidere skulle man fjerne bestemmelsen om, at ministre skulle lade en udvalgspost stå tom, hvis indstillende organisationer eller myndigheder ikke enten indstillede både en kvinde og en mand eller gav en saglig begrundelse herfor.
Loven gør det muligt at finansiere udgifterne til at etablere et system til at optage fingeraftryk i pas med et gebyr. Gebyret for at optage fingeraftryk, i forbindelse med at der bliver udstedt pas, vil være på 27 kr.   Baggrunden for lovforslaget var, at Rådets forordning nr. 2252/2004 fra den 13. december 2004 indebærer, at danske pas skal indeholde biometriske kendetegn i form af et digitalt billede af henholdsvis pasindehaverens ansigt og fingeraftryk.  I 2006 blev pasudstedelsesproceduren ændret, sådan at danske pas nu indeholder et digitalt billede af pasindehaverens ansigt. Kravet om at optage et digitalt billede af pasindehaverens fingeraftryk var endnu ikke opfyldt.
Formålet med loven er at udvide den eksisterende såkaldte noget for noget-ordning om tidligere prøveløsladelse af indsatte, som under afsoningen yder en særlig indsats for at ruste sig mod tilbagefald til kriminalitet m.v. Ordningens tidsmæssige betingelser lempes, så prøveløsladelse vil kunne ske, når halvdelen af straffen, dog mindst 2 måneder, er afsonet. Endvidere skal arbejdstræning fremover efter en konkret vurdering kunne kvalificere indsatte til prøveløsladelse efter noget for noget-ordningen.
Lovens formål er en bedre opfyldelse af FN's konvention om kemiske våben. Lovændringen vedrører rapporteringspligt og godkendelsesordning for virksomheder, der anvender stoffer omfattet af konventionen.
Loven opretter et offentligt tilsyn med virksomheder, der tidligere har drevet finansiel virksomhed. Tilsynsmyndigheden skal kontrollere, at vedtægten for virksomheden og loven overholdes. Der er ikke tale om et tilsyn med virksomhedens almindelige forretningsmæssige dispositioner.  Desuden ændres reglerne om ledelsessammensætningen i sparekassefonde. Fremover er det alene mindretallet af medlemmerne af fonds- eller foreningsbestyrelsen, der kan udpeges og udgøres af medlemmerne af sparekasse- eller andelskasseaktieselskabets bestyrelse. Ved ændringsforslag fra økonomi- og erhvervsministeren præciseredes, at formanden for bestyrelsen i sparekasse- eller andelskasseaktieselskabet ikke kan være medlem af bestyrelsen i sparekassefonden eller andelskassefonden/-foreningen.
Loven ændrer Vækstfondens formålsbestemmelse, så det præciseres, at Vækstfondens målgruppe både omfatter iværksættere, nye små og mellemstore virksomheder og eksisterende små og mellemstore virksomheder.  Vækstfonden skal bidrage til at supplere de eksisterende finansierings- og venturemarkeder, hvor disse markeder ikke fungerer tilfredsstillende. Fondens indsats skal generelt afspejle konjunkturudviklingen og udviklingen i udbud af og efterspørgsel efter risikovillig kapital, så Vækstfondens aktivitetsniveau med hensyn til medfinansieringstilsagn er højere under en lavkonjunktur end under en højkonjunktur.  Desuden udvider loven kredsen af finansieringsvirksomheder, hvis finansiering kan blive sikret af en garanti fra Vækstfonden. Fremover vil også f.eks. leasingselskaber, mezzaninlånevirksomheder og andre finansieringsvirksomheder, der fremskaffer forskellige former for risikovillig fremmedkapital, kunne søge om en garanti fra Vækstfonden.
Loven styrker rederiernes globale konkurrenceevne og ratificerer ændringsprotokollerne til SUA-konventionen (konventionen til bekæmpelse af ulovlige handlinger mod søfartssikkerheden).   Loven udvider muligheden for at tillade, at skibe registreret i Dansk Internationalt Skibsregister (DIS) kan føres af en person, som ikke har dansk indfødsret. Ved ændringsforslag fra økonomi- og erhvervsministeren justeredes bestemmelsen, således at tilladelsen til at fravige nationalitetskravet skal kunne meddeles, såfremt mindst 60 pct. af de skibe, som til enhver tid er registreret i DIS, føres af en person, som har dansk indfødsret, eller som er omfattet af EU/EØS-reglerne om fri bevægelighed. Desuden skal forslaget om en midlertidig ordning på 5 år, hvor skibe på udenlandsk flag efter ansøgning kan indflages til DIS, uden at der stilles et nationalitetskrav til skibsføreren, ikke finde anvendelse. Endvidere ændredes forslaget om sømandsfradrag, således at et fradrag på 105.000 kr. skal gælde ved arbejde om bord på visse skibe med en bruttotonnage på 500 t eller derover.  Endelig etablerer man en særlig pulje på 1,8 mio. kr. årligt. Puljen kan bruges til økonomisk tilskud til personer, som er efterladt på skibe.
Lov om kommunernes finansiering er en del af økonomiaftalen med regionerne for 2010, hvor man var enige om at styrke kommunernes incitamenter til at styrke det forebyggende sundhedsarbejde i kommunerne. Fremover betaler kommunerne mindre grundbidrag, men til gengæld et større bidrag for den enkelte behandling. Der blev bl.a. vedtaget et ændringsforslag, der sikrede tilbageførsel til regionerne af visse statsligt opsamlede midler, der stammer fra produktivitetsskabte besparelser i én eller flere regioner.
Loven udskyder fristen for at fremsætte lovforslag om revision af barseludligningsloven fra folketingsåret 2010-11 til folketingsåret 2011-12.
Loven udmønter en del af aftalen af 22. marts 2011 mellem regeringen (Venstre og Det Konservative Folkeparti), Socialdemokraterne, Dansk Folkeparti og Det Radikale Venstre om en strategi for arbejdsmiljøindsatsen frem til 2020. Loven indebærer, at der indføres et risikobaseret tilsyn, som dels skal sikre, at der sættes ind med flere tilsynsbesøg over for de virksomheder, som har de største problemer med arbejdsmiljøet, og dels skal sikre, at Arbejdstilsynet besøger alle virksomheder med to årsværk og derover ansat og cirka halvdelen af virksomhederne med mellem en og to årsværk ansat inden udgangen af 2019. Der er aftalt et særligt fokus på psykisk arbejdsmiljø bl.a. i forhold til det risikobaserede tilsyn. Loven træder i kraft den 1. januar 2012. 
Loven fastsætter, hvordan overskridelse af grænseværdier for dødelighed og antibiotikaforbrug skal indgå i kontrolkonceptet for obligatorisk sundhedsrådgivning. Derudover kan fødevareministeren - påbyde den ansvarlige for en besætning, at man supplerer med veterinærfaglig vurdering, så antibiotikaforbruget i besætningen kan nedbringes, og - påbyde, at den maksimale belægningsgrad i svinebesætninger reduceres.
Loven indeholder dels en række rent redaktionelle konsekvensændringer, dels ændringer, der skal sikre, at lovgivningen er i overensstemmelse med aftalen og intentionerne bag Barnets Reform fra 2010.  Hovedelementerne er for det første tydeliggørelse af, at kommunernes mulighed for at yde økonomisk støtte til forældrene til iværksættelse af foranstaltninger over for udsatte børn og unge ikke skulle indskrænkes med Barnets Reform.   For det andet sikres kommunernes adgang til at afbryde samvær og undlade at oplyse barnets/den unges anbringelsessted specifikt over for netværket, så forældre og netværk sidestilles på dette område.   Endelig sikres kommunernes mulighed for mere lempelig regulering af barnets samvær med forældre og netværk, hvis en børnefaglig undersøgelse gennemføres uden for hjemmet, således at samværsreglerne under en undersøgelse vil svare til samværsreglerne under en anbringelse.   Loven trådte i kraft den 15. juni 2011, dagen efter bekendtgørelsen i Lovtidende.
Loven tilvejebringer særskilt lovhjemmel for behandling af personoplysninger ved driften af den statslige varslingstjeneste, der vedrører overvågningen af pakke- og trafikdata med henblik på at imødegå internettrusler. 
Lovforslaget var en opfølgning på en aftale mellem regeringen (Venstre og Det Konservative Folkeparti), Socialdemokratiet, Dansk Folkeparti, Socialistisk Folkeparti, Det Radikale Venstre og Kristendemokraterne om politiets og anklagemyndighedens økonomi i 2011 (politiforliget fra den 6. november 2010). Aftalen indebærer, at aflønningen af politielever bliver ændret, så de overgår til statens uddannelsesstøtte (SU) i skoleperioder.   Aftalen gennemføres for politielever, der starter på politiets grunduddannelse på Politiskolen i 2011. Der er Uddannelsesstyrelsen, som står for godkendelsesproceduren i forhold til, at politiets grunduddannelse kan godkendes som SU-berettigende uddannelse.  Loven indeholder bestemmelser, som sikrer, at politieleverne ikke kommer i en situation, hvor deres indtjening i perioder med løn under uddannelsen overstiger det fribeløb, som de efter SU-reglerne kan tjene, uden at det får indflydelse på den uddannelsesstøtte, der tildeles. Man sikrer også, at der kan dispenseres for en eventuel overskridelse af årsfribeløbet, hvis overskridelsen skyldes deltagelse i særlige politiopgaver.  Lovforslaget er en opfølgning på en aftale mellem regeringen, Socialdemokratiet, Dansk Folkeparti, Socialistisk Folkeparti, Det Radikale Venstre og Kristendemokraterne om politiets og anklagemyndighedens økonomi i 2011 (politiforliget fra  6. november 2010).
Beslutningsforslaget gik ud på at sikre, at et elselskab ikke lukkede for strømmen til en husstand, før elselskabet havde kontaktet de sociale myndigheder og disse havde haft tilstrækkelig tid til at træffe de nødvendige foranstaltninger over for børn, enlige og ensomme ældre uden netværk, fattige og andre udsatte i husstanden.  Beslutningsforslaget var en let revideret genfremsættelse af beslutningsforslag nr. B 57 fra folketingsåret 2009-10.
Enhedslistens forslag gik ud på at sikre, at pårørende til en person i Kriminalforsorgens varetægt havde ret til en advokat, når personen i varetægt døde.
Forslaget skulle sikre, at betingelserne for erhvervelse af dansk indfødsret (statsborgerskab) ved naturalisation fremgik tydeligt ved lov, og at så meget som muligt af både sagsbehandlingen og afgørelseskompetencen vedrørende ansøgninger om indfødsret ved naturalisation overflyttedes fra Folketinget til de relevante administrative myndigheder.
Forslaget ville pålægge regeringen at nedsætte en udkantskommission i folketingsåret 2010-11, der skulle færdiggøre sit arbejde i 2011-12. Forslagsstillerne ønskede endvidere fremsendt en midtvejsrapport om arbejdet.
Enhedslisten foreslog fire ændringer af ombudsmandsloven: - Folketingets ombudsmand skulle kun kunne sidde i 8 år.  - Folketingets ombudsmand skulle ikke kunne deltage i kommissioner og lign. inden for sit embedsområde.  - Myndigheder, der ikke fulgte Ombudsmandens henstilling, skulle redegøre for det over for Ombudsmanden. - Beskyttelsen af titlen som ombudsmand skulle ophæves.  Baggrunden for forslaget er, at ombudsmandsinstitutionen er en vigtig aktør i samfundet. Derfor er det vigtigt at holde sig for øje, at lovgivningen er afstemt i forhold til udviklingen, og der i den forbindelse ikke kan stilles spørgsmålstegn ved Folketingets ombudsmandsinstitution.  Retsudvalget afgav beretning over forslaget, hvori udvalget tilkendegav at ville se på behovet for ændringer af ombudsmandsloven.
Baggrunden for lovforslaget var hensynet til den offentlige debat her i landet, som efter Dansk Folkepartis opfattelse havde lidt under, at det havde været muligt at mistænkeliggøre og retsforfølge dem, hvis synspunkter og tone var faldet deres modstandere for brystet. Tonen skulle derfor ikke være vigtigere end sagen, og straffeloven skulle ikke være af større betydning end en fri og tilbundsgående debat om offentlige anliggender.
Christian H. Hansen foreslog, at man indførte forbud mod seksuelt misbrug af dyr (dyresex, sodomi, zoofili) og dyrepornografi. Overtrædelse skulle straffes på linje med andre overtrædelser af dyreværnsloven.  Formålet med forslaget var, at det ved lov blev forbudt at have kønslig omgang med dyr, ligesom enhver anden form for seksuelt misbrug eller seksuel udnyttelse af dyr skulle forbydes. Fremstilling og udbredelse af dyrepornografi skulle endvidere forbydes.
S, SF, RV og EL foreslog, at forsørgere på erhvervsuddannelserne skulle have samme økonomiske vilkår som forsørgere på de videregående uddannelser.  Partierne foreslog, at forsørgere, der boede sammen med en anden uddannelsessøgende, og enlige forsørgere, der modtog elevløn, fik samme lånemuligheder som SU-modtagere, og at forsørgeres elevløn mindst skulle ligge på niveau med SU’en til forsørgere.  Partierne foreslog endvidere, at elever på erhvervsuddannelserne, som var i skolepraktik, skulle sikres en barselydelse.
Formålet med beslutningsforslaget var, at ordningen med rejsetidskompensationen for jernbanerejser skulle omstruktureres. Bl.a. ønskede forslagsstillerne, at ordningen skulle omfatte samtlige togselskaber, og at den skulle gælde for hele rejsens forløb, ligesom de ønskede, at den skulle gælde for pendlere, der oplevede små, men hyppige forsinkelser.  Forslagsstillerne mente, at den hidtidige rejsetidskompensationsordning havde vist sig som et godt initiativ, men de mente også, at der havde været rejst berettiget kritik af ordningen, og at den derfor burde forbedres på en række områder.
Beslutningsforslaget havde som formål, at der igangsattes en undersøgelse af mulighederne for at udbygge og opgradere Odense-Svendborg-jernbanen, hvor der skulle anlægges dobbeltspor mellem Odense og Svendborg, hvor strækningshastigheden skulle sættes op til 140 km/t, hvor standsningsstedet i Sørup skulle genåbnes, og hvor overkørslerne på strækningen skulle nedlægges.  Forslagsstillerne mente, at de nævnte initiativer ville give bedre regularitet og færre aflyste tog.
SF forslog, at fodlænkeordningen skulle udvides. Fodlænkeordningen var en alternativ afsoningsform til afsoning af straf i fængsel.  SF ville med forslaget frigøre pladser i arresthusene og i de åbne og de lukkede fængsler ved at udvide fodlænkeordningen, så der blev givet mulighed for, at varetægtsfængslede såvel som dømte kriminelle efter en konkret egnethedsvurdering kunne afsone henholdsvis dele af tiden i varetægtsfængslingen og den sidste tid af en længere frihedsstraf med elektronisk fodlænke.  Målet var at sænke belægget i fængslerne.  
Socialdemokratiet og Socialistisk Folkeparti foreslog, at regeringen pålagdes at gennemføre en analyse af årsagerne til finanskrisen og sammenbruddet i den danske finansielle sektor. Analysen skulle udarbejdes af en kommission bestående af bl.a. finansielle og økonomiske eksperter.   Kommissionens skulle bl.a. vurdere årsagerne til den finansielle krise, herunder i hvilket omfang finanskrisen havde været påvirket af rent danske forhold, og hvorvidt håndteringen af sammenbruddene i pengeinstitutterne havde været effektiv.  Kommissionens vurdering af krisehåndteringen kunne danne grundlag for eventuelle ændringer i lovgivningen og organiseringen af myndighedsarbejdet med henblik på at iværksætte en bedre håndtering af fremtidige finansielle kriser.
Radikale Venstre foreslog, at danske fodboldklubber på divisionsniveau fik mulighed for at indsamle og udveksle oplysninger om kendte uromagere. 
Det foresloges, at der indførtes minimumsnormeringer for, hvor mange voksne der skulle være i forhold til antallet af børn i dagtilbud. Samtidig skulle der indføres en ret til uddannelse og efteruddannelse for det pædagogiske personale.  Udvalget afgav beretning over forslaget den 18. august 2011.
Det foresloges, at offentligt støttede herberger ikke mistede deres støtte, hvis de tog imod udenlandske hjemløse. Samtidig skulle der etableres forsøg med transitrum til udenlandske hjemløse med henblik på akut hjælp og hjælp til tilbagevenden til hjemlandene.  Udvalget afgav beretning over forslaget den 18. august 2011.
Forslaget gik ud på allerede i 2011 at tage initiativer, som kunne fremme forståeligheden af offentlige myndigheders breve, e-mail, internetsider m.v., herunder at udarbejde vejledninger til offentligt ansatte.
Forslaget ville pålægge regeringen at etablere en pulje på 5 mio. kr. til hjælp til kommuner, der genoprettede nedlagte valgsteder. Forslagsstillerne forventede, at det ville have en positiv effekt på valgdeltagelsen.
Forslaget gik ud på at sikre, at børn under 6 år med diabetes blev tilbudt en insulinpumpe fra sygdomsdebut, og at børn, der var ældre end 6 år, skulle tilbydes en insulinpumpe inden for 3 måneder. Et lovforslag, der sikrede denne ventetidsgaranti, skulle fremsættes inden udgangen af 2011.
Det foresloges, at der iværksattes tiltag, som effektiviserede og afbureaukratiserede boligstøtteområdet ved yderligere digitalisering og samkøring af registeroplysninger.  Formålet med forslaget var at give borgeren lettere adgang til at søge boligstøtte, hvilket især ville komme de mest udsatte grupper til gavn.
Beslutningsforslaget gik ud på at sikre lejere i private udlejningsboliger, så de ikke forpligtedes til nyistandsættelse ved fraflytning. Derudover skulle beslutningsforslaget sikre lejerne - at der var priskonkurrence ved istandsættelse af en lejlighed,  - at der indførtes obligatoriske ind- og fraflytningsrapporter,  - at lejerne havde ret til godtgørelse for eget arbejde, og  - at udlejere, såfremt parterne var uenige, skulle indbringe tvisten for huslejenævnet.
Beslutningsforslaget gik ud på, at lejerens depositum og forudbetalt leje skulle forrentes svarende til diskontoen og tilfalde lejeren. Desuden skulle lejerens indbetalinger til indvendig vedligeholdelse og lejers betaling til vedligeholdelse efter boligreguleringslovens § 18 forrentes svarende til diskontoen og tilfalde disse konti.  Som afslutning på udvalgets behandling af beslutningsforslaget, der alene sigtede på forrentning i den private udlejningssektor, har udvalget afgivet en beretning over beslutningsforslaget, hvori udvalget er nået til enighed om, at der ved det nye folketingsårs begyndelse skal afholdes en høring vedrørende forrentning af lejernes depositum m.v. i forbindelse med privat udlejning og om forrentning af lejernes beboerindskud m.v. i den almene boligsektor. Det er i forbindelse med høringen væsentligt dels at få belyst fordele og ulemper ved beslutningsforslagets elementer, dels at få belyst forudsætningerne for en ensartet behandling af lejerne i den almene boligsektor og i private lejemål.
Enhedslisten foreslog, at regeringen inden udgangen af 2011 oprettede et frihedsråd, der skulle arbejde for at udvide borgernes frihedsrettigheder.  
Forslaget blev vedtaget, efter at forslagets tekst var blevet ændret. Efter folketingsbeslutningen skal der - hvis der er fagligt grundlag herfor - fremlægges forslag, der kan sikre mere ensartede tilbud i regionerne til ofre for voldtægt eller voldtægtsforsøg. Eventuelle forbedringer, der vil medføre øgede offentlige udgifter, vil indgå i en prioritering af sundhedsvæsenet.
Med beslutningsforslaget pålagde Folketinget regeringen at fremsætte lovforslag, hvorefter alvorligt syge kontanthjælpsmodtagere, der modtog et beløb på op til 100.000 kr. fra en arbejdsmarkedspension i forbindelse med kritisk sygdom, ikke skulle modregnes i deres kontanthjælp for dette beløb. 
Socialdemokratiet foreslog, at regeringen hurtigst muligt tog initiativ til, at yderligere 200 studerende kunne optages på maskinmesteruddannelsen pr. 1. august 2011.   Baggrunden var, at der som udmøntning af aftalen om finansloven for 2011 var indført konkrete kvoter for optag på uddannelsen. Konsekvens af dette var, at op mod 200 studerende med gymnasial baggrund kunne forvente et afslag.   Socialdemokratiet henviste bl.a. til, at der var behov for at uddanne flere maskinmestre for at sikre Danmarks vækst og internationale konkurrenceevne. Behovet ville i de kommende år være stærkt stigende på grund af bl.a. vækst i en række industrier inden for eksempelvis offshore, skibsfart og udvikling af vedvarende energi, hvor der praktisk talt ingen ledighed var.
Beslutningsforslaget gik ud på, at der skulle udarbejdes en national strategi for forøgelse af indvindingen på de danske oliefelter. Målet var at øge indvindingsgraden for olie i de danske oliefelter fra de gældende knap 30 pct. til mindst 50 pct. Strategien skulle fastlægge, hvorledes man gennem uddannelse, forskning og udvikling ville nå målet. Forslagsstillerne forventede, at en sådan forøgelse af indvindingsgraden ville give over 400 mia. kr. i ekstra skatteindtægter til statskassen, som kunne bruges til at sikre velfærden og investere i Danmarks overgang til vedvarende energi. Beslutningsforslaget var en revideret genfremsættelse af beslutningsforslag nr. B 224 fra folketingsåret 2009-10. Beslutningsforslaget blev tilbagetaget inden 1. behandling.
Med beslutningsforslaget pålagde Folketinget regeringen at fremsætte lovforslag eller på anden måde sikre, at Arbejdstilsynet håndhævede arbejdsgiverens pligt til at sørge for, at farlige stoffer og materialer på arbejdspladsen blev fjernet, erstattet eller begrænset til et minimum. 
Dansk Folkeparti foreslog en kriminalisering af stalking. Der skulle i den forbindelse indføres en klar definition af stalking i straffeloven. Det skulle være muligt, at stalkere kunne idømmes straf uden forudgående advarsel/tilhold. Der skulle bl.a. indføres en hurtigere sagsbehandling, systematisk registrering hos politiet og bedre beskyttelse af offeret.
Dansk Folkeparti foreslog en ændring af straffeloven, der skulle afskaffe forældelsesfristen i sager om seksuelle overgreb mod mindreårige. Forslaget skulle endvidere sikre, at forældelsesfristen i incestsager bortfaldt.  Formålet med forslaget var at få fjernet forældelsesfristen i sager om seksuelle overgreb mod mindreårige, ligesom forældelsesfristen i incestsager skulle fjernes.  
Loven harmoniserer delvis Arbejdsmarkedets Tillægspensions og Lønmodtagernes Dyrtidsfonds mulighed for at drive finansiel virksomhed via dattervirksomheder, i lighed med hvad der gælder for andre finansielle virksomheder inden for penge- og realkreditvirksomhed. Derudover indeholder loven primært tekniske ændringer, herunder ændringer, som følger af, at Den Særlige Pensionsopsparing er ophørt.
Lovforslaget var led i finanslovaftalen for 2011, hvor der blev der indgået aftale mellem regeringen (Venstre og Det Konservative Folkeparti), Dansk Folkeparti og Kristendemokraterne om at styrke indsatsen mod socialt bedrageri. Grundlaget for aftalen var anbefalinger fra det tværministerielle udvalg om bedre kontrol, der blev nedsat som led i finanslovaftalen for 2010. Loven indeholder flere forskellige initiativer. Loven trådte i kraft den 1. juli 2011.
Formålet med loven er at skabe bedre vilkår for private leverandører på det sociale område.  Retssikkerhedslovens § 43, stk.1, indebærer, at der i forbindelse med indgåelse af længerevarende driftsaftaler på det sociale område skal tages stilling til, hvad der skal ske med eventuel formue, som opstår på grund af aftalens vilkår.   Da bestemmelsen oplevedes som en barriere for at gå ind på det sociale område hos en række private leverandører, ophæves den for at fjerne fortolkningstvivl og reducere tilbageholdenheden hos en række private leverandører.  Loven trådte i kraft den 1. juli 2011.
Med beslutningsforslaget pålagde Folketinget regeringen at fremsætte lovforslag om at sikre den nødvendige beskyttelse af gravide frisører. Lovforslaget skulle sikre, at gravide frisører ikke arbejdede med stoffer, der var stærkt allergifremkaldende eller mistænkt for at være fosterskadende, kræftfremkaldende eller hormonforstyrrende. 
Forslaget pålagde regeringen at iværksætte en koordineret indsats for at øge kvaliteten i rengøringen på sygehusene bestående af 1) en øget uddannelsesindsats, 2) en større sammenhæng mellem rengøringen og de øvrige opgaver, der varetages på sygehusene, og 3) etablering af en central kontrol- og vejledningsenhed. Forslaget var en uændret genfremsættelse af beslutningsforslag nr. B 206 fra folketingsåret 2009-10.   
Dansk Folkeparti foreslog, at der oprettedes et centralt dna-profil-register. Registeret skulle indeholde dna fra alle nyfødte børn i Danmark og fra udlændinge, der tog ophold i Danmark.
Socialistisk Folkeparti foreslog nye initiativer på området for hadforbrydelser: Politiet skulle have indskærpet pligten til at undersøge motivet i forbindelse med potentielle hadforbrydelser. Regeringen skulle fremsætte forslag til ændring af straffelovens § 81, nr. 6. Der skulle oprettes en ny taskforce under Rigspolitiet, som skulle rådgive om hadforbrydelser. Hadforbrydelser skulle registreres bedre, og man skulle styrke indsatsen på offersiden gennem anvendelse af konfliktråd og en forbedret vejledning.  
Forslaget gik ud på, at der skulle udarbejdes en national inkontinenshandlingsplan inden udgangen af 2011. Det skulle sikre, at inkontinenspatienter modtog en bedre og mere ensartet behandling. Indsatsen over for inkontinens skulle styrkes inden for forebyggelse, udredning og behandling. Målet var bl.a. at reducere antallet af borgere med inkontinens med mindst 20 pct. over de kommende 5 år. Herudover skulle alle borgere - uanset alder og bopæl - have lige adgang til information, vejledning og behandling.
Beslutningsforslaget pålagde regeringen inden den 1. juni 2011 at igangsætte forhandlinger med Folketingets partier med henblik på at sikre, at multinationale selskaber i højere grad kom til at betale skat i Danmark. Forhandlingerne skulle tage udgangspunkt i den handlingsplan, som den forrige skatteminister, Troels Lund Poulsen (V), havde fremlagt.
Loven går ud på, at private sygehuse, klinikker og praksis, der udfører lægelig patientbehandling, skal registreres i Sundhedsstyrelsen, for at de kan behandle patienter. Det giver mulighed for, at Sundhedsstyrelsen kan føre et proaktivt tilsyn med de private sygehuse m.v.  Den konkrete anledning til lovforslaget havde været manglende fund af brystkræft ved mammografi.
Loven skal forbedre tilbuddet til ægtefæller, der har behov for det offentliges bistand til deling af deres fællesbo efter en separation eller skilsmisse.  Loven tager udgangspunkt i, at det fortsat er hovedreglen, at ægtefællerne selv står for delingen af fællesboet ved en skilsmisse, men at der kan være behov for hjælp til de ægtefæller, der ikke selv kan blive enige om opdelingen af boet efter en skilsmisse.  Det er en ny ordning, der bygger på et samspil mellem skifteret og en autoriseret bobehandler og dermed har samme struktur som den gældende dødsboskifteordning.  Mere konkret ændres bl.a. tidspunktet for formuefællesskabets ophør, så det rykkes frem til sagens start, hvor statsforvaltningen modtager anmodning om skilsmisse. Hermed kan skiftet indledes og afsluttes tidligere, og risikoen for misbrug af rådigheden over bodelen bliver mindre. Med loven vil der bl.a. blive mulighed for at begrænse en anmodning om offentlig bistand til skifte til kun at vedrøre visse af fællesboets aktiver og passiver. Ægtefæller, som begge har negativ bodel, skal fremover også kunne få det offentliges bistand til at skifte.   I forhold til omkostningerne bliver der bedre mulighed for at pålægge en ægtefælle, der på uforsvarlig måde har givet anledning til øgede boomkostninger, at betale en større del af dem. Udgifterne til offentligt skifte ændres, og retsafgifterne omlægges, så afgiften bliver mindre for ægtefæller, der medvirker konstruktivt til processen.  Der er tale om en helt ny lov om ægtefælleskifte, der erstatter reglerne i lov om fællesboskifte, som oprindelig stammer fra 1874 og senest er revideret mere grundlæggende i 1963. Lovforslaget byggede på Ægtefælleskifteudvalgets betænkning nr. 1518/2010 om ægtefælleskifte m.v.  Loven træder i kraft den 1. marts 2012.
Loven er det ene af de halvårlige love om de personer, der kan få meddelt indfødsret (statsborgerskab) i Danmark.  
Formålet med loven er at skabe mulighed for at udvikle nye, innovative forretningskoncepter, så bl.a. iværksættere får bedre mulighed for at afsætte deres varer.  Loven ophæver kravet om, at salg som udgangspunkt skal foregå fra fast forretningssted.  For at sikre forbrugerbeskyttelsen skal den handlende altid skilte tydeligt med både virksomhedens cvr-nummer og indehaverens navn og adresse og på forlangende udlevere disse oplysninger til kunden.  Lovforslaget var et led i udmøntningen af aftalen om konkurrencepakken fra den 11. april 2011 mellem regeringen (Venstre og Det Konservative Folkeparti), Dansk Folkeparti, Liberal Alliance og Kristendemokraterne.
Formålet med beslutningsforslaget var, at taxabranchen i Danmarks tre største byer skulle pålægges fremover kun at indkøbe el- eller hybridbiler, der udledte under 90 g CO2/km.  Begrundelsen for forslaget var for det første et ønske om at reducere CO2-udledningen til gavn for klimaet og for det andet et ønske om at skabe en innovativ taxabranche, der benyttede den nyeste teknologi inden for energieffektive biler.
Forslaget gik ud på at indføre klare krav til længere dyretransporter via samlestalde og at underkaste 25 pct. af disse dyretransporter en kontrol af, om dyrene havde tilstrækkelig med plads og vand, og om der var en forhåndsgodkendt logbog, når dette var påkrævet.
Loven udvider brugen af den forenklede inkassoproces og lemper dermed advokaters møderetsmonopol for at bidrage til øget konkurrence på området.  Sager om betalingspåkrav, der behandles efter den forenklede inkassoproces, var efter gældende ret undtaget fra hovedreglen om, at alene advokater kunne repræsentere parter i en retssag ved møde i retten og ved at underskrive processkrifter. Det betød, at f.eks. inkassobureauer kunne repræsentere deres klienter i disse sager.  Loven forhøjer beløbsgrænsen for sager, der kan behandles efter den forenklede inkassoproces, fra 50.000 kr. til 100.000 kr. Bl.a. inkassobureauer vil således fremover kunne repræsentere deres klienter i et større antal sager ved domstolene.  Lovforslaget var et led i udmøntningen af aftale om konkurrencepakken fra den 11. april 2011 mellem regeringen (Venstre og Det Konservative Folkeparti), Dansk Folkeparti, Liberal Alliance og Kristendemokraterne, som havde til formål at fremme konkurrencen og produktiviteten i den private og den offentlige sektor.
Loven indfører en skattefri bagatelgrænse, hvorefter virksomheder kan give deres ansatte mindre personalegoder eller gaver på en værdi på tilsammen højst 1.000 kr., uden at det udløser skattepligt for de ansatte.   Derudover skattefritages ansatte af værdien af fri kost i de tilfælde, hvor pædagogisk spisetræning er en naturlig del af ansattes arbejde, og af fribilletter til et sportsligt eller kulturelt arrangement, når de ansatte modtager fribilletterne af deres arbejdsgiver.   Loven indebærer endvidere, at der gives a) et ligningsmæssigt fradrag på 36.000 kr. til færøske og grønlandske studerende i Danmark, b) skattefrihed for støtte ydet til nedrivning af faldefærdige bygninger og c) skattefritagelse for statslig godtgørelse til nyrepatienter med nefrogen systemisk fibrose (NSF).  Herudover justerer loven rejsereglerne, så en arbejdsgiver i visse tilfælde kan udbetale skattefri rejsegodtgørelse til kost og småfornødenheder med standardsatsen i mere end 12 måneder.  Loven har baggrund i en aftale mellem regeringen (Venstre og Det Konservative Folkeparti) og Socialdemokratiet fra den 17. marts 2011 om at rette op på nogle områder i skattelovgivningen, hvor reglerne kan opfattes som nidkære eller urimelige. Med aftalen udmøntes en del af det merprovenu fra ændringen af reglerne om kantinemoms, som regeringen og Socialdemokratiet blev enige om i 2008, jf. lov nr. 525 af 17. juni 2008.
Lovforslaget var et led i udmøntningen af "Aftale om Konkurrencepakken" af 11. april 2011 mellem regeringen (Venstre og Det Konservative Folkeparti), Dansk Folkeparti, Liberal Alliance og Kristendemokraterne, som havde til formål at fremme konkurrencen og produktiviteten i den private og den offentlige sektor.  Formålet med loven er at skabe større effektivitet i byggeriet ved at lade større kommunalt og regionalt byggeri omfatte af de kvalitets-, produktivitets- og innovationsfremmende regler, som det statslige byggeri er omfattet af. Dermed skabes en større volumen for den innovation og udvikling, der foregår som en del af det statslige byggeri. Dette forventes at medvirke til at øge produktiviteten og kvaliteten i byggesektoren generelt.  Med loven indsættes en hjemmel i lov om statens byggevirksomhed m.v. til, at økonomi- og erhvervsministeren kan bestemme, at regler udstedt i medfør af statsbyggeloven også skal gælde for: – Bygninger og dertil knyttede anlæg, hvor en region eller kommune er bygherre, f.eks. sygehusbyggeri, institutioner, idrætsanlæg og skoler. – Bygninger og dertil knyttede anlæg, der helt eller delvis finansieres ved lån eller tilskud fra regioner og kommuner. – Bygninger til brug for institutioner, hvis drift helt eller delvis betales af regioner og kommuner, f.eks. selvejende institutioner. Loven omfatter kommunalt og regionalt byggeri med en entreprisesum over 20 mio. kr. Lovændringen vil blive evalueret 2 år efter ikrafttrædelsen, som var den 1. juli 2011.
Loven indfører en særlig skatteordning, som kan fritage selskabers unoterede iværksætteraktier for beskatning. Investorerne kan opnå skattefritagelse af afkastet (avancer og udbytter) af unoterede iværksætteraktier i små og mellemstore virksomheder, der har været ejet i 3 år eller mere.  Formålet med loven er at gøre det lettere for små og mellemstore iværksættervirksomheder i Danmark at skaffe risikovillig kapital ved at give skattefordele til investorerne.  Loven udmønter en del af aftalen af 8. november 2010 mellem regeringen (Venstre og Det Konservative Folkeparti), Dansk Folkeparti og Kristendemokraterne om finansloven for 2011.
Loven skal sikre en effektiv og målrettet anvendelse af Klagenævnet for Udbuds ressourcer til at håndhæve udbudsreglerne.  Klagenævnet skal alene kunne tage stilling til de påstande, som en part har nedlagt, og skal alene tage hensyn til forhold, som pågældende har gjort gældende. Ved afgørelse af en sag i klagenævnet skal der fremover medvirke en juridisk dommer og en sagkyndig frem for to sagkyndige, som var reglen hidtil. Desuden skal det eller de medlemmer fra formandskabet, der deltager i den enkelte sag, kunne træffe afgørelse i sager, der afgøres på skriftligt grundlag og ikke er af principiel karakter, uden at sagkyndige medlemmer medvirker.  Lovforslaget var et led i udmøntningen af aftalen om konkurrencepakken fra den 11. april 2011 mellem regeringen (Venstre og Det Konservative Folkeparti) og Dansk Folkeparti, Liberal Alliance og Kristendemokraterne, som havde til formål at fremme konkurrencen og produktiviteten i den private og den offentlige sektor.
Loven styrker private virksomheders muligheder for eksport, f.eks. af sundheds- og velfærdsløsninger.   Loven udvider nogle af de eksisterende dispensationsadgange i lov nr. 548 fra den 8. juni 2006 om kommuners udførelse af opgaver for andre offentlige myndigheder og om kommuners og regioners deltagelse i selskaber. Det handler om at udvide a. adgangen til dispensation i forhold til kravet om kommunens eller regionens direkte deltagelse i selskabet og b. adgangen til dispensation med hensyn til omsætning til andre end kommuner/regioner.  Efter ændringsforslag fra økonomi- og erhvervsministeren vil det fremover i visse offentligt private selskaber blive muligt i selskabets levetid at forøge den offentlige ejerandel i selskabet.  Lovforslaget var et led i udmøntningen af "Aftale om Konkurrencepakken" fra den 11. april 2011 mellem regeringen (Venstre og Det Konservative Folkeparti), Dansk Folkeparti, Liberal Alliance og Kristendemokraterne, som skulle fremme konkurrencen og produktiviteten i den private og den offentlige sektor.
Loven skal fremme muligheden for private løsninger til at håndtere nødlidende pengeinstitutter ved at indføre en medgiftsordning.  Med loven forbedres mulighederne for at skabe private løsninger, før afviklingsordningen i bankpakke III anvendes.  Garantifonden for indskydere og investorer får mulighed for at tilføre midler og stille garanti til at dække af et nødlidende pengeinstituts ikkeefterstillede kreditorer (medgift), i forbindelse med at det nødlidende pengeinstitut overdrages til et andet institut.  Det er en forudsætning for at yde medgiften, at det er økonomisk mere fordelagtigt for Garantifonden end at anvende bankpakke III.
Loven ændrer folkeoplysningslovens formålsbestemmelser, så demokratiforståelse og aktivt medborgerskab indgår direkte i lovteksten.  Loven indfører en pligt for kommunalbestyrelser til at vedtage en kommunal folkeoplysningspolitik og til at sikre brugerinddragelse i folkeoplysningspolitikken. Desuden åbner den for nye samarbejdsformer i form af en kommunal udviklingspulje og gør det muligt for kommunalbestyrelser at indgå partnerskabsaftaler.  Derudover giver loven adgang til at fravige deltagerbetaling ved folkeoplysende aktiviteter med støtte efter folkeoplysningsloven for at imødekomme nye og udsatte borgere. Loven giver også mulighed for at oprette lukkede hold for en bestemt afgrænset deltagerkreds. Borgere, som ikke kender eller anvender foreningslivet, får dermed en særlig mulighed for at blive introduceret til foreningslivet.  Endelig indeholder loven en forenkling af tilskudssystemet på området for den folkeoplysende voksenundervisning.
Loven skal modvirke, at kommuner opkræver parkeringsafgifter for at skaffe kommunen nye nettoindtægter; de senere år havde flere kommuner haft en betydelig indtægtsstigning fra parkeringsafgifter.  Loven indeholder to loftsbegrænsninger for indtægter fra parkering for den enkelte kommune. Hvis et af lofterne overskrides, reduceres statens tilskud til kommunen.
Loven gør det muligt, at regeringen kan fastsætte (mindste)mål for udbud/udlicitering af offentlige opgaver i både kommuner og regioner. Regeringen mener, at dette fremmer det offentligt-private samarbejde og sikrer, at kommuner og regioner altid udnytter potentialet i øget udbud m.v. Dermed sikres bedre og billigere løsninger for kommuner og regioner. Regeringen sigter - så vidt muligt - mod aftalebaserede ordninger, der bl.a. indeholder målsætninger om udbud, med kommuner og regioner.  Lovforslaget var er en del af udmøntningen af "Aftale om konkurrencepakken" fra den 11. april 2011 mellem regeringen (Venstre og Det Konservative Folkeparti), Dansk Folkeparti, Liberal Alliance og Kristendemokraterne med henblik på at fremme konkurrencen i den offentlige og i den private sektor.
Forslaget reducerer de kommende afgiftsforhøjelser på erhvervenes forbrug af energi til procesformål i Forårspakke 2.0 til omkring en tredjedel af det oprindeligt aftalte, men til gengæld indfases afgiftsforhøjelsen gradvist fra 2012. Lempelsen er udformet i overensstemmelse med den anbefalede model i Skatteministeriets redegørelse ”Energiafgift for erhverv og konkurrenceevne”, hvorefter stigningen i energiafgiften på erhverv i 2013 nedsættes proportionalt, mens den reducerede stigning indføres et år tidligere i 2012.   Desuden nedsætter man fra 2012 elafgiften på elvarme i momsregistrerede virksomheder, som i dag er beskattet højere end alle andre energianvendelser. Forslaget indeholder herudover en valgfri metode til at opgøre energi- og CO2-afgift for affaldsforbrændingsanlæg (røggasmetoden).  Forslagets baggrund er den politiske aftale fra den 5. maj 2010 mellem regeringen og Dansk Folkeparti om serviceeftersyn af Forårspakke 2.0.  Endvidere forkorter forslaget kredittiderne ved køb af stempelmærker til cigaretter og røgtobak med det formål at finansiere det provenutab, som opstod som følge af, at ikrafttrædelsen af lov om afgift på mættet fedt i visse fødevarer blev udskudt fra 1. juli til 1. oktober 2011.
Formålet med loven er at skabe bedre vilkår for private leverandører, så de får større incitament til at byde ind på driften af dagtilbud m.v.  Lovens hovedindhold er, at private leverandører får mulighed for at etablere og drive udliciterede daginstitutioner, fritidshjem og klubtilbud m.v. som en del af den kommunale forsyning. De private leverandører får desuden mulighed for at trække et eventuelt overskud ud af driften.  Derudover vil de udliciterede dagtilbud være omfattet af de gældende regler for beregning af forældrebetalingen, og kommunalbestyrelsen skal stille samme krav til udliciterede dagtilbud som til de øvrige kommunale dagtilbud vedrørende normering, fysiske rammer, personalets uddannelse m.v.  Lovforslaget var en del af aftalen om konkurrencepakken mellem regeringen (Venstre og Det Konservative Folkeparti), Dansk Folkeparti, Liberal Alliance og Kristendemokraterne.  Loven trådte i kraft den 1. august 2011.
Efter beslutningsforslaget skulle der udarbejdes en national handlingsplan mod radon i bygninger. Radon er den største enkeltkilde til den bestråling, som danskerne modtager fra radioaktive stoffer.
Beslutningsforslaget, der var fremsat i en betænkning og indstilling fra Udvalget for Forretningsordenen, havde til formål at gennemføre flere ændringer af Folketingets forretningsorden. For det første nedlægges det hidtidige Politisk-Økonomiske Udvalg, mens der oprettes et Udvalg for Landdistrikter og Øer og et Ligestillingsudvalg. For det andet afskaffes stedfortræderordningen i de stående udvalg, som til gengæld (med enkelte undtagelser) udvides fra 17 til 29 medlemmer. For det tredje indføres en ordning, hvorefter Europaudvalget kan pålægge et af de øvrige udvalg at afgive en udtalelse om et EU-forslag med henblik på at styrke fagudvalgenes rolle ved behandlingen af EU-sager. Endvidere foretages visse mindre ændringer af reglerne om ansættelse i Folketingets Administration m.v. og om Folketingets antagelse af revisorbistand.
Efter forslaget skulle der gennemføres en øget og målrettet indsats over for landets allergipatienter med henblik på at sikre dem tidssvarende behandlingsmuligheder og optimal støtte og adgang til allergimedicin. Der skulle oprettes fem regionale, netværksbaserede specialer, et i hver sygehusregion, der skulle varetage uddannelse og videndeling i netværket af speciallæger med indsigt i allergisygdomme.  
Forslaget indebar, at der skulle implementeres et nationalt forløbsprogram specifikt for muskelskeletsygdomme inden udgangen af 2012. Sundhedsmyndighederne skulle  pålægges at opstille en handlingsplan for implementeringen, dels på grundlag af de enkelte regioners arbejde med forløbsprogrammer for muskelskeletsygdomme, dels på grundlag af de tværsektorielle modeller, herunder bl.a. tilskudsprojekter baseret på kronikerpuljen. Muskel- og skeletområdet skulle endvidere indgå som obligatorisk emne i den kommende sundhedsplanlægningsrunde.   
Loven indfører et skattemæssigt fradrag for lønudgifter til hjælp og istandsættelse i hjemmet. Ordningen indføres som et forsøg fra den 1. juni 2011 til og med 2013.  Skattefradraget er udformet som et ligningsmæssigt fradrag, hvilket svarer til et tilskud på ca. 1/3 af lønudgiften i en gennemsnitskommune. Fradraget gives til personer, der er fyldt 18 år, og kan maksimalt udgøre 15.000 kr. årligt pr. person. Ordningen omfatter personer i både ejer- og lejeboliger.   Under lovforslagets behandling stillede skatteministeren ændringsforslag, som udvider ordningens anvendelsesområde til også at omfatte fradrag for vask, opvask og strygning i hjemmet samt reparation, installation eller udskiftning af biokedelanlæg. Endvidere blev stillet ændringsforslag, som betyder, at grænsegængere omfattet af kildeskattelovens §§ 5 A-5 D kan få fradrag for hjælp og istandsættelse i hjemmet, der udføres af virksomheder og personer fra andre EU/EØS-lande.  I loven er foretaget en tilpasning i forhold til hjemmeserviceordningen, som betyder, at personer, der inden for de seneste 3 år har benyttet den gældende hjemmeserviceordning, fremover kan benytte den inden for de med loven gældende rammer. Personer, der endnu ikke har benyttet sig af hjemmeserviceordningen, men som benytter den inden den 1. september 2011, vil også få ret til fremover at benytte ordningen. Det vil fremover være en forudsætning for at få udbetalt tilskud efter hjemmeserviceordningen, at man har fået udbetalt tilskud det foregående kalenderår.  Loven udmønter en del af aftalen af 18. maj 2011 mellem regeringen (Venstre og Det Konservative Folkeparti), Dansk Folkeparti og Kristendemokraterne om en boligjobplan.
Loven reducerer de kommende afgiftsforhøjelser på erhvervenes forbrug af energi til procesformål i forårspakke 2.0 til omkring en tredjedel af det oprindelig aftalte, men til gengæld indfases afgiftsforhøjelsen gradvist fra 2012. Lempelsen er udformet i overensstemmelse med den anbefalede model i Skatteministeriets redegørelse ”Energiafgift for erhverv og konkurrenceevne”, hvorefter stigningen i energiafgiften på erhverv i 2013 nedsættes proportionalt, mens den reducerede stigning indføres et år tidligere i 2012.   Desuden nedsætter loven med virkning fra 2012 elafgiften på elvarme i momsregistrerede virksomheder, som i dag er beskattet højere end alle andre energianvendelser.   Med loven indføres endvidere en valgfri metode til at opgøre energi- og CO2-afgift for affaldsforbrændingsanlæg (røggasmetoden).   Lovens baggrund er den politiske aftale af 5. maj 2010 mellem regeringen (Venstre og Det Konservative Folkeparti) og Dansk Folkeparti om serviceeftersyn af forårspakke 2.0.   Der henvises i øvrigt til omtalen under L 195. 
Loven forkorter kredittiderne ved køb af stempelmærker til cigaretter og røgtobak med det formål at finansiere det provenutab, som opstod, som følge af at ikrafttrædelsen af lov om afgift på mættet fedt i visse fødevarer blev udskudt fra den 1. juli 2011 til den 1. oktober 2011.  Der henvises i øvrigt til omtalen under L 195.  
Loven indebærer, at egentlige hjemmerøverier (hvilket vil sige røverier, hvor gerningsmanden og offeret ikke har haft forudgående personlige relationer, hvor motivet må antages at være en formodning om værdier i offerets hjem, og hvor gerningsmanden er trængt ind i det private hjem, uanset at beboerne var hjemme) fremover skal anses for at være røveri af en sådan grov karakter, at forholdet henføres under strafskærpelsesreglen i straffelovens § 288, stk. 2, hvorefter strafferammen er fængsel i indtil 10 år. Samtidig indebærer loven, at straffen for hjemmerøveri forhøjes, så straffen som udgangspunkt skal være 5 år. Loven indebærer endvidere, at straffen for organiseret ind­brudstyveri gennemgående forhøjes med en tredjedel i forhold til den straf, der hidtil har været fastsat af domstolene. Lovforslaget var en delvis gennemførelse af aftalen tryghedspakken, som var indgået mellem regeringen (Venstre og Det Konservative Folkeparti), Dansk Folkeparti og Kristendemokraterne.
Folketingsbeslutningen godkender statsregnskabet for 2009. Beslutningsforslaget blev fremsat på baggrund af en indstilling fra Finansudvalget.
Forslaget pålagde regeringen at fremsætte lovforslag i den kommende folketingssamling om at afskaffe det gældende ejendomsvurderingssystem med det formål at tilvejebringe et enklere grundlag for beskatning af fast ejendom. Konkret skulle de almindelige vurderinger af fast ejendom ophøre, og der skulle etableres en ny model for vurdering af nyopførte ejerboliger og for vurdering af erhvervsejendomme. De kommunale indtægter fra grundskyld og dækningsafgift skulle fastholdes.
Ifølge loven skal udlændinge, der har begået kriminalitet og står til udvisning, kun have mulighed for at blive her i landet, hvis udvisning med sikkerhed vil være i strid med Danmarks internationale forpligtelser. Loven er dermed en skærpelse af den hidtidige ordning, hvorefter udvisning af kriminelle udlændinge kunne undlades, hvis udlændingens personlige forhold, herunder tilknytningen til Danmark, talte imod udvisning. Domstolene skal i forbindelse med en dom for alle lovovertrædelser, hvor der idømmes frihedsstraf,  og ikke som hidtil kun i forbindelse med de bestemte overtrædelser af straffeloven m.v. anvende den nye skærpede ordning for udvisning, medmindre dette med sikkerhed vil være i strid med Danmarks internationale forpligtelser.  Desuden skærpes ordningen med betinget udvisning, således at udlændinge, der ikke udvises som følge af Danmarks internationale forpligtelser, altid skal udvises betinget. Begår udlændingen ny kriminalitet i prøvetiden, skal der som udgangspunkt udvises. Endelig skal det i forbindelse med domstolenes vurdering af, om der skal ske udvisning af en kriminel udlænding, indgå som en skærpende omstændighed, hvis gerningen er særligt planlagt eller led i organiseret kriminalitet, især banderelatet kriminalitet. Loven gennemfører de ændringer af reglerne om udvisning, der følger af regeringens (Venstre og Det Konservative Folkeparti) aftale af 19. maj 2011 med Dansk Folkeparti og Kristendemokraterne om skærpede udvisningsregler og kommunalt fokus på repatriering.
Loven ændrer integrationsloven, således at der indføres en pligt for kommunerne til i forbindelse med den løbende opfølgning på integrations- og beskæftigelsesindsatsen at vejlede udlændinge om mulighederne for at repatriere til deres hjemland eller tidligere opholdsland med støtte efter repatrieringsloven. Kommunerne skal efter loven foretage vejledningen om repatrieringsmuligheder i forbindelse med den løbende opfølgning på integrationskontrakten.  Loven indeholder endvidere en ændring af repatrieringsloven, idet der i repatrieringsloven indføres et resultattilskud på 25.000 kr til kommunalbestyrelsen for hver udlænding med bopæl i kommunen, der repatrierer. Loven gennemfører den del af regeringens (Venstre og Det Konservative Folkeparti) aftale af 19. maj 2011 med Dansk Folkeparti og Kristendemokraterne om skærpede udvisningsregler og kommunalt fokus på repatriering, der vedrører repatriering.
Loven har til formål at sikre, at udlændinge, der opnår opholdstilladelse som studerende, reelt har til hensigt at komme til Danmark for at studere. Tiltagene indgår i aftalen ”Nye tider. Nye krav”, som regeringen (Venstre og Det Konservative Folkeparti) og Dansk Folkeparti indgik den 7. november 2010. Kravene til udenlandske  studerendes engelskkundskaber skærpes, således at der stilles krav om, at en ansøgning om studieopholdstilladelse skal ledsages af dokumentation for, at udlændingen har bestået en egenfinansieret sprogtest, der ved hjælp af en score angiver vedkommendes engelskniveau. Endvidere skærpes dokumentationskravet til udenlandske studerendes selvforsørgelse, således at udstedelse af en studieopholdstilladelse kan betinges af, at udlændingen dokumenterer at have oprettet en spærret konto i en dansk bank med et beløb svarende til 1 års ydelser i form af statens uddannelsesstøtte.
Forslaget havde til formål at pålægge regeringen at nedsætte en undersøgelseskommission vedrørende den såkaldte Penkowasag. Forslagsstilllerne tog forslaget tilbage.
Forslaget pålagde regeringen at fremsætte lovforslag inden udgangen af 2011 om at afskaffe multimedieskatten. Forslagsstillerne henviste bl.a. til, at de økonomiske udfordringer nødvendiggjorde et fleksibelt arbejdsmarked og bedst mulige rammevilkår for erhvervslivet, men at multiemedieskatten modarbejdede dette.
Forslaget havde til formål at pålægge regeringen og Folketingets Præsidium at fremsætte forslag, som indebar, at alderskravene i forbindelse med ministres og folketingsmedlemmers ret til pension kom til at svare til de generelle alderskrav for ret til pension med udgangspunkt i aldersgrænserne fra det såkaldte velfærdsforlig fra 2006. 
På forslag til finanslov for 2012 udgjorde det budgetterede overskud på drifts-, anlægs- og udlånsbudgettet 79,8 mia. kr. Nettorenteudgifterne var på 19,9 mia. kr.   Baggrund:  Forslag til finanslov for 2012 blev fremsat den 24. august 2011, dvs. uden for Folketingets mødeperiode.  Da der blev udskrevet folketingsvalg den 26. august 2011 til afholdelse den 15. september blev finanslovforslaget ikke førstebehandlet i Folketingssalen.  
Med beslutningsforslaget foresloges, at regeringen pålagdes at fremsætte lovforslag om ændring af straffelovens § 265 med henblik på at indføre en nærmere definition af chikane, og at fjerne kravet om, at et forudgående polititilhold var en betingelse for, at sådanne handlinger var strafbare. Endvidere foresloges, at behandlingsdomme og konfliktråd blev tænkt ind i forhold til denne type forbrydelse.
SF ville pålægge regeringen at fremsætte lovforslag, der forbedrede forholdene for administrativt tildelt isolation under afsoning. Denne var en type isolationsfængsling, som efter SF's mening var karakteriseret ved en virkelig ringe retssikkerhed. Bl.a. var der i loven ikke en øvre tidsgrænse for, hvor længe man kunne være administrativt tildelt isolation under afsoning.  Målet med forslaget var derfor at forbedre retssikkerheden på området.  SF foreslog følgende initiativer: a) Der skulle fastsættes en vejledende øvre grænse for, hvor længe en indsat kunne udelukkes fra fællesskab med andre indsatte. b) Der skulle fastsættes klare mål for nedbringelse af brugen af udelukkelse fra fællesskab med andre indsatte. c) Afgørelser om langvarige udelukkelser skulle forelægges en dommer. d) Den indsatte skulle have en begrundelse for afgørelsen. e) Brugen af delvis isolation skulle udbygges. f) Kriminalforsorgen pålagdes at udvikle en generel strategi for anvendelse af delvis isolation, og de enkelte fængsler skulle påbydes at udforme en lokal strategi.
Beslutningsforslaget opfordrede regeringen til inden udgangen af 2010 at fremsætte lovforslag eller foretage de nødvendige administrative ændringer, der sikrede en skærpelse af reglerne om import m.v. af hunde, hvis stemmebånd var helt eller delvis fjernet (debarking).
Enhedslisten foreslog, at regeringen skærpede straffen for voldtægt af ofre for menneskehandel.  Enhedslisten ønskede med forslaget at rette fokus mod udnyttelsen af ofre for menneskehandel, der blev tvunget til at prostituere sig, og i den forbindelse få fastslået, at det var voldtægt, hvis man købte sex af en prostitueret, som man vidste var offer for menneskehandel og tvunget ud i prostitution.  Enhedslisten øsnkede i den forbindelse også en strafskærpelse af straffelovens §§ 217, 223 a, 224 og 225.
I forslaget foresloges det at kriminalisere køb af sex hos prostituerede, der var ofre for menneskehandel. Derfor skulle regeringen i den følgende folketingssamling fremsætte et lovforslag, der ændrede straffelovens § 223 a, så den, der som kunde mod betaling havde samleje med en person, der var offer for menneskehandel, jf. straffelovens § 262 a, straffedes med bøde eller fængsel i indtil 2 år.  Baggrunden for forslaget var, at det klart skulle fremgå af lovgivningen, at det var strafbart at købe sex hos et handlet menneske, på samme måde som det var strafbart at tvinge nogen til at indgå ægteskab. En tydeliggørelse af lovgivningen ville gøre det mindre let at påstå, at en prostitueret ikke var handlet.   Forslaget var en delvis genfremsættelse af beslutningsforslag nr. B 35 fra folketingsåret 2006-07, jf. Folketingstidende, forhandlingerne side 2320 og 6730, tillæg A side 2441 og 2443 og tillæg B side 846.
Beslutningsforslaget pålagde regeringen at udvikle en generel duftpolitik, der skulle sikre, at parfumestoffer blev undgået på sygehuse og i daginstitutioner. Inden sommeren 2010 burde der være opstillet en række generelle retningslinjer, som det skulle være obligatorisk at følge for sygehuse og daginstitutioner. Det enkelte sygehus og den enkelte institution skulle selv udforme sin duftpolitik inden for rammerne af de generelle retningslinjer.
Beslutningsforslaget pålagde regeringen at tage initiativ til at ændre love og forskrifter, så kommunernes omkostninger til fuldstændig oprensning efter forurening fra olietanke blev dækket fuldt ud af Oliebranchens Miljøpulje, og ikke som hidtil, hvor kommunerne var forpligtet til at betale for omkostninger, der oversteg 1,6 mio. kr. (2 mio. kr. inkl. moms). Til finansiering af forslaget foresloges, at forsikringspræmien pr. liter olie hævedes.
Beslutningsforslaget pålagde regeringen at fremsætte et forslag til en klimalov. Loven skulle sætte faste mål for de årlige reduktioner af den danske CO2-udledning og indeholde regler, der sikrede, at der blev fastlagt nye handlingsplaner, hvis de opstillede mål ikke blev nået.
Beslutningsforslaget gik ud på at forbyde de allergifremkaldende stoffer PPD og PTD i hårfarve. Regeringen pålagdes derfor at arbejde for, at der i Danmark indførtes et totalt forbud mod salg af produkter, der indeholdt de to stoffer. Regeringen pålagdes endvidere at tage kontakt til de enkelte medlemslande i EU og Europa-Kommissionen med henblik på at få Kommissionen til at fremsætte forslag om et forbud på EU-niveau.
Beslutningsforslaget pålagde regeringen at stille statslån til rådighed for sunde virksomheder i udkantsområderne, der alene på grund af deres beliggenhed ikke kunne få den nødvendige finansiering, og for virksomheder med bæredygtige projekter i udkantskommunerne. Ifølge forslagsstillerne var udkantskommunerne ekstra hårdt ramt af den finansielle krise, fordi virksomheder, som var placeret der, eller som ville placere sig der, havde vanskeligt ved at opnå lån i banker og realkreditinstitutter på grund af den geografiske placering.
Forslaget havde til formål at sikre forbrugerbeskyttelse på håndværksområdet. Derfor ville forslagsstillerne pålægge regeringen at fremsætte forslag til lov, der fastsatte regler, som skulle sikre forbrugeren et minimum af rettigheder, når denne indgik aftale med en håndværker om udførelse af entreprisearbejde.
Forslaget havde til formål at forbyde de såkaldte sms-lån, hvor låntager betalte særdeles høje årlige omkostninger i procent (ÅOP). Forslagsstillerne ville derfor pålægge regeringen at fremsætte lovforslag om et forbud.  Derudover pålagdes regeringen at tage initiativ til et fællesnordisk samarbejde med henblik på at forbyde sms-lån på tværs af de skandinaviske lande. Et nordisk samarbejde ville desuden bane vejen for at rejse problemet i EU.
Formålet med forslaget var at opprioritere indsatsen for nydanske kvindelige iværksættere i Danmark. Forslagsstillerne pålagde derfor regeringen inden udgangen af 2010 at fremsætte lovforslag, der indebar etableringen af et landsdækkende forsøg med mikrolån til nydanske kvinder i en periode på 2 år. Finansieringen skulle ske igennem Vækstfondens midler, hvorfra der skulle gives 5 mio. kr. til forsøgsordningen.
Med folketingsbeslutningen opfordres regeringen til at nedsætte et udvalg, der har til hovedformål at forbedre forholdene for selvstændigt erhvervsdrivende. Udvalget skal bl.a. belyse den samfundsøkonomiske betydning af selvstændigt erhvervsdrivende og deres erhvervs-, beskæftigelses-, skatte- og lovgivningsforhold. Udvalget skal nedsættes i 2010 og skal afslutte sit arbejde med afgivelse af en rapport så hurtigt som muligt og senest den 1. januar 2011. Udvalget skal forankres i Økonomi- og Erhvervsministeriet med deltagelse af bl.a. Beskæftigelsesministeriet, Skatteministeriet og Socialministeriet. Andre ministerier kan også deltage, ligesom eksperter, organisationer m.fl. kan deltage.
Forslagsstillerne ønskede at pålægge regeringen at fremsætte lovforslag, der sikrede, at mindre, ikke aktive pensionskontis indhold overførtes til opsparernes ATP-konti. Havde den enkelte opsparer ikke en ATP-konto, skulle midlerne overføres til den pågældendes aktive og blivende pensionsordning.
Beslutningsforslaget pålagde regeringen at gennemføre en forundersøgelse af Tøndermarskens unikke naturværdier med henblik på inden udgangen af 2010 at fremsætte lovforslag om ændring af lov om beskyttelse af de ydre koge i Tøndermarsken.
Beslutningsforslaget gik ud på at sikre en fjernelse af skibsvrag fra kyster og kystnære marine områder. Regeringen pålagdes derfor at iværksætte et udredningsarbejde, som skulle udarbejde regler, der sikrede, at de danske kyster og kystnære marine områder fremover ikke benyttedes som skibskirkegårde.
Formålet med beslutningsforslaget var at give forbrugerne mulighed for at fravælge udgiften til rådgivning i banker og i stedet vælge rådgivning andre steder.  Erhvervsudvalget afgav beretning over beslutningsforslaget, hvor regeringen opfordres til at undersøge mulighederne for at gennemføre en opsplitning af bankernes gebyrer for henholdsvis låntagning og rådgivning, herunder de praktiske og administrative konsekvenser heraf. Regeringen opfordres til efterfølgende at lave opfølgende lovgivning, såfremt dette er nødvendigt for at sikre, at forbrugerne bliver bedre stillet ved rådgivning i finansielle sager.
Beslutningsforslaget pålagde regeringen at udforme en langsigtet og bæredygtig skovpolitik med konkrete mål og virkemidler. Formålet med en sådan skovpolitik var at øge andelen af skov i Danmark, sikre naturkvaliteten i skovene, forbedre biodiversiteten, sikre et optimalt bidrag fra skovene til klimaindsatsen, integrere natur- og driftshensyn og sikre rekreative muligheder for borgerne i skovene.
Beslutningsforslaget handlede om at forbedre forholdene for kolonihaver. Det skulle ske ved at tage følgende initiativer: at udarbejde en handlingsplan for den videre udvikling af kolonihavetanken, at sikre, at kommunerne havde mulighed for at tage sociale og rekreative hensyn ved at udleje kolonihaver til en lavere leje end markedslejen, og at sikre, at kolonihaver ved offentlige anlægsarbejder respekteredes på lige fod med andre fritidshusområder, hvad angik forurenings- og støjgener.
Beslutningsforslaget gik ud på at oprette tilstrækkelig ambulant diagnostisk kapacitet og diagnostiske centre på landets hospitaler, så det kunne sikres, at patienter maksimalt skulle vente 1 måned på udredning og diagnose.
Socialdemokratiet, SF, Det Radikale Venstre og Enhedslisten foreslog, at der blev fastsat et vejledende undervisningstimetal for seksualundervisningen i folkeskolen.   Partierne foreslog endvidere, at regeringen igangsatte en evaluering af faget sundheds- og seksualundervisning og familiekundskab. Evalueringen skulle belyse omfanget og kvaliteten af undervisningen i faget. Evalueringen skulle også give grundlag for at vurdere, om der var behov for at skille seksualundervisning ud som et selvstændigt fag med et minimumstimetal.
Beslutningsforslaget gik ud på, at der indførtes pligt til at opsætte individuelle vandmålere på varmt og koldt vand. Regeringen pålagdes derfor inden udgangen af kalenderåret at fremsætte lovforslag, som indebar en pligt til at opsætte vandmålere på koldt og varmt vand til individuel aflæsning i alle ejendomme med flere brugere, herunder erhvervsejendomme og udlejningsejendomme.  Beslutningsforslaget skulle sikre, at den enkelte familie fik indflydelse på eget vandforbrug. Desuden fandt forslagsstillerne, at brugen af individuelle vandmålere ville mindske vandforbruget og derved spare på drikkevandsressourcerne til gavn for naturen og vores efterkommere.  Udvalget afgav beretning over forslaget, hvori udvalget opfordrer regeringen til at nedsætte en arbejdsgruppe, som skal undersøge konsekvenserne af at indføre obligatorisk brug af vandmålere på varmt og koldt vand i alle flerbrugerejendomme. Arbejdsgruppen skal være ledet af Økonomi- og Erhvervsministeriet og repræsentere bygningsejere, målervirksomheder, videninstitutioner, almene boligselskaber, myndigheder og relevante organisationer for ejere og lejere. Arbejdsgruppen skal afrapportere inden sommeren 2010.
Formålet med lovforslaget var at øge de offentlige interessers indflydelse i forbindelse med udpegningen af bestyrelserne for produktions- og promilleafgiftsfondene og Fonden for økologisk landbrug og at gøre administrationen af fondsmidlerne uafhængige af landbruget.
Beslutningsforslaget pålagde regeringen at fremsætte forslag til regler, der sikrede, at landbrug og branchens organisationer kunne indføre gmo-fri zoner i Danmark, så arealer blev friholdt for gmo-dyrkning, og at kommuner kunne erklære sig som gmo-fri zoner. Beslutningsforslaget pålagde endvidere regeringen at arbejde for, at EU anerkendte, at der kunne indføres gmo-fri zoner.
Hensigten med lovforslaget var at fjerne det maksimumsbeløb, som en studerende ved videregående uddannelser maksimalt kunne få i rabat til transport med kollektiv trafik. SF mente, at en fjernelse af rabatloftet ville øge incitamentet for de unge til at tage en uddannelse. SF mente desuden, at en fjernelse af maksimumsrabatten ville få flere unge studerende fra udkantsområderne til at blive boende i deres lokalområde under studieforløbet, og at det ville forbedre mulighederne for at rekruttere uddannet arbejdskraft i udkantsområderne.
Beslutningsforslaget pålagde regeringen at arbejde for, at der i EU indførtes et totalt stop for brug og salg af produkter beregnet til børn, der indeholdt DEHP (di(2-ætylhexyl)ftalat), DBP (dibutylftalat) og BBP (butylbenzylftalat), og at der indførtes særregler i Danmark for at sikre et nationalt forbud, indtil de skærpede regler var indført i EU. Forslaget pålagde i den forbindelse regeringen at tage kontakt med de enkelte medlemslande og Europa-Kommissionen med henblik på et forbud i flest mulige lande og med henblik på at få Europa-Kommissionen til at fremlægge forslag om forbud på EU-niveau. Ftalater er en betegnelse for farveløse, vandopløselige og højtkogende væsker, der bruges som blødgørere i plast, farve, lak og kosmetikprodukter. Ftalaterne DEHP, DBP og BBP er på EU's prioriteringsliste over stoffer, der skal undersøges yderligere for hormonforstyrrende effekter.   Udvalget har afgivet beretning over forslaget, hvori et flertal opfordrer regeringen til at arbejde for, at der i EU indføres et totalt stop for brug og salg af produkter beregnet til børn, der indeholder DEHP, DBP, BBP og DIBP. Medmindre industrien inden den 1. oktober 2010 fremlægger dokumentation for, at disse stoffer er ufarlige, opfordrer et flertal i udvalget regeringen til at gennemføre særregler i Danmark for at sikre et nationalt forbud, indtil de skærpede regler er indført i EU.
Loven indeholder en række forbedringer af reglerne om støtte til køb af bil vedrørende merkøb, eftergivelse af restgæld og en forsøgsordning om delebiler. Derudover indeholder loven forenklinger af reglerne vedrørende afprøvning af bil og præciseringer af kriterier for støtte og genbevillinger. Lovforslaget var en del af aftalen mellem regeringen (Venstre og Det Konservative Folkeparti) og Dansk Folkeparti om finansloven for 2010 og forenklingsforslagene indgår i aftalen mellem regeringen, Dansk Folkeparti og Liberal Alliance om afbureaukratisering i kommuner og regioner. Loven trådte i kraft den 1. oktober 2010.
Beslutningsforslaget gik ud på at fremme opstillingen af vindmøller på statsligt ejede arealer. Regeringen pålagdes derfor at undersøge, hvor de bedste vindmølleplaceringer på statslige arealer var, og at lave en plan for, i hvilken rækkefølge arealerne kunne anvendes til opstilling af vindmøller.
Forslaget pålagde regeringen inden udgangen af 2008 at nedsætte et udvalg, som skulle belyse mulighederne for en liberalisering af markedet for sportsspil i Danmark. Udvalget skulle primært analysere, om en sådan liberalisering ville give et større provenu til staten og til modtagerne af tipsmidlerne. Udvalget kunne endvidere komme med forslag til en model for liberaliseringen af markedet for sportsspil.  Resultatet af udvalgets arbejde skulle forelægges Folketinget. Forslaget havde været fremsat som beslutningnsforslag nr. B 165 i folketingsåret 2006-07.
Med beslutningsforslaget pålagdes regeringen inden den 1. januar 2009 at fremsætte lovforslag, således at danskere bosat i udlandet kunne beholde deres danske statsborgerskab, når de opnåede statsborgskab i et andet land, og at udlændinge, der boede i Danmark, kunne beholde deres oprindelige statsborgerskab, når de opnåede dansk statsborgerskab.
Med folketingsbeslutningen godkender Folketinget resultaterne af det danske valg til Europa-Parlamentet den 7. juni 2009.
Beslutningsforslaget går ud på at gennemføre et forsøg med bundfradrag og progressiv afgift på energi og vand. Hensigten er dels at modvirke den sociale slagside ved grønne afgifter, dels at øge motivationen til at reducere overforbrug.
Folketingsbeslutningen pålagde regeringen at arbejde for, at EU's regler skærpedes, sådan at udsættersøer kun måtte transporteres i maksimalt 8 timer eller til nærmeste slagteri, og at indføre særregler i Danmark, indtil de skærpede regler var indført i EU.
Beslutningsforslaget pålagde regeringen i 2009 at fremsætte et lovforslag, der forbød ftalater i legetøj til dyr, og at arbejde for at få fastsat fælles EU-regler på området.
Beslutningsforslaget pålagde regeringen i 2009 at igangsætte et udviklingsarbejde for at undersøge muligheden for at etablere et frivilligt dyrevelfærdsmærke til nonfoodprodukter.
Loven indeholder en mindre reform af forskningsrådssystemet, hvor man bl.a. indfører en skarpere adskillelse mellem Danmarks Forskningspolitiske Råd og de bevilgende forskningsråd. Således får DFR eget sekretariat og forventes at føre en mere aktiv forskningspolitisk rolle fremover, herunder rådgivning om internationale forhold. Der var enkelte ændringsforslag af overgangskarakter.
Hensigten med loven er at give transportministeren bemyndigelse til at udbygge Nordvestbanen med et ekstra spor på den ca. 20 km lange strækning mellem Lejre og Vipperød. Desuden skal alle jernbaneoverkørslerne på strækningen nedlægges og erstattes med niveaufrie passager. Hensigten med udbygningen er at øge kapaciteten og rejsehastigheden på Nordvestbanen, så der skabes grundlag for flere togafgange, bedre køreplaner og reduceret rejsetid. Lovforslaget var et led i udmøntningen af de to aftaler "En grøn transportpolitik" og "En moderne jernbane", som blev indgået henholdsvis den 29. januar 2009 og den 22. oktober 2009 mellem regeringen (Venstre og Det Konservative Folkeparti), S, DF, SF, RV og LA.
Loven indhenter Folketingets samtykke til, at regeringen kan tiltræde fire skatteaftaler mellem Danmark og Isle of Man. Aftalerne er indgået som led i OECD's arbejde med at bekæmpe skadelig skattepraksis.  Danmark har således indgået en aftale med Isle of Man om udveksling af oplysninger, som medfører, at de danske skattemyndigheder kan indhente oplysninger fra skattemyndighederne på Isle of Man til brug ved dansk beskatning. Aftalen har til formål at medvirke til at imødegå, at dansk beskatning kan omgås ved transaktioner med parter på Isle of Man. I tilknytning hertil har Danmark og Isle of Man indgået tre andre skatteaftaler, der har som formål at medvirke til den erhvervsmæssige og økonomiske udvikling på Isle of Man, så andre virksomheder end de finansielle kan etableres der. Aftalerne skal medvirke til at fremme de økonomiske relationer mellem Danmark og Isle of Man. Der er tale om to aftaler, som ophæver international dobbeltbeskatning i forholdet mellem Danmark og Isle of Man, for så vidt angår fysiske personer samt rederier og flyselskaber med international trafik. Desuden er der indgået aftale om, at forbundne foretagender i Danmark og på Isle of Man kan få løst konkrete sager med dobbeltbeskatning som følge af uenighed mellem de to aftaleparters skattemyndigheder om korrekt prisfastsættelse ved koncerninterne transaktioner.
Forslaget havde til formål at styrke Danmarks deltagelse i arbejdet for demokrati og menneskerettigheder internationalt ved at stille ressourcer til rådighed for konkrete projekter inden for demokratifremme og ved at give de danske partier og ungdomsorganisationer en større rolle i det internationale arbejde med at sikre en demokratisk udvikling. Socialdemokratiet ville med forslaget bl.a. sikre, at danske organisationer kunne bidrage til opbygningen af en demokratisk kultur - også uden for de danske programsamarbejdslande. Med forslaget skulle der etableres en ny demokratifond og samtidig gives partier og ungdomsorganisationer en synlig rolle i demokratifremme.
Formålet med beslutningsforslaget var at indføre en kønsneutral ægteskabslovgivning, så homoseksuelle par og heteroseksuelle par blev ligestillede. Målet var at tilrette den danske ægteskabslovgivning således, at den blev kønsneutral. Derved blev grundlaget for lov om registreret partnerskab overflødig med undtagelse af begrænsningerne, der vedrørte kirkelig vielse af homoseksuelle par.
Formålet med lovforslaget var at lave en ægteskabslovgivning, som ligestillede homoseksuelle par med heteroseksuelle par. Samtidig skulle loven sikre ligestilling i retsvirkningerne af et indgået ægteskab, uanset om der var tale om homoseksuelle eller heteroseksuelle.   Baggrunden for forslaget byggede på en sammenligning af loven om registreret partnerskab og ægteskabslovgivningen, hvor der var en række rettigheder, som registrerede partnere ikke opnåede sammenlignet med ægtefolk. Det var f.eks. ikke muligt at indgå registreret partnerskab i en kirke. Med lovforslaget ville forslagsstillerne bl.a. ophæve de lovgivningsmæssige forhindringer, der var for ligestilling af ægtefolk, uanset om der var tale om heteroseksuelle eller homoseksuelle ægtepar. Forslagsstillerne ville ikke blande sig i, om den enkelte præst ønskede at vie ægtefæller af samme køn.
Formålet med loven er at afbureaukratisere området for ældre, handicappede m.fl. Loven indeholder følgende hovedelementer: forenkling af reglerne om hjemmetræning og særlige dagtilbud, forenkling af reglerne for godkendelse af private botilbud, ændrede krav til forebyggende hjemmebesøg, enklere regler for visitation i forbindelse med afgørelser om praktisk hjælp, personlig pleje, træning m.v., enklere regler for tilsyn på ældreområdet, frivillighed for kommunalbestyrelserne, om de vil opkræve betaling for midlertidig hjemmehjælp, og om de vil oprette bruger- og pårørenderåd, forenkling af reglerne om ældreråd og nedlæggelse af klagerådene.  Lovforslaget udmøntede aftalen om afbureaukratisering i kommuner og regioner fra november 2009 mellem regeringen (Venstre og Det Konservative Folkeparti), Dansk Folkeparti og Liberal Alliance. Loven trådte i kraft den 1. juli 2010, dog trådte dele af lovforslaget først i kraft den 1. januar 2011.
Loven indebærer - mulighed for at få udlandsstipendium, også selv om uddannelsen er normeret til mere end 2 år, - at undervisningsministeren bemyndiges til at fastsætte begrænsninger for, hvor længe en udenlandsk uddannelse kan være optaget på listen over uddannelser, der berettiger til udlandsstipendium, - at kontrollen med studiefremdrift skal ligge i Styrelsen for Statens Uddannelsesstøtte, og  - at tidsbegrænsningen på 2 år for modtagelsen af udlandsstipendium ikke skal gælde ved deltagelse i Erasmus Mundus-uddannelser.
Formålet med loven er at få flere unge til at vælge, påbegynde og gennemføre en ungdomsuddannelse.  Lovforslaget udmøntede dele af aftalen mellem regeringen (Venstre og Det Konservative Folkeparti), Socialdemokratiet, Dansk Folkepart og Det Radikale Venstre fra november 2009: "Flere unge i uddannelse og job".  Lovens hovedpunkter er følgende: - Alle 15-17-årige skal følge deres uddannelsesplan. - De unges uddannelsesparathed skal vurderes. - Etablering af tilbud for 15-17-årige. - Omprioritering og afbureaukratisering af vejledningsindsatsen. - Etablering og øget anvendelse af e-vejledning. - Strategi for fastholdelse af elever og studerende. - Videreførelse og justering af hidtidige globaliseringsinitiativer. - Udvikling og drift af system til samkøring af data. - Kommunerne får større frihed til lokalt at tilrettelægge indsatsen og målrette den mod de unge med størst behov.
Lovforslaget skulle sikre, at det reelt blev de personlige stemmetal, der afgjorde, hvem der blev valgt til Folketinget.
Lovforslaget var en genfremsættelse af lovforslag nr. L 205 fra folketingsåret 2008-09. Der henvises for omtale heraf til Folketingstidende 2008-09, tillæg A side 7523 og 7556, tillæg B side 1289 og tillæg C side 752.    Lovforslaget blev genfremsat, fordi lovforslag nr. L 205 ved en fejl i Skatteministeriet ikke var notificeret rettidigt over for EU-Kommissionen i henhold til Europa-parlamentets og Rådets direktiv 98/34/EF af 22. juni 1998 om en informationsprocedure med hensyn til tekniske standarder og forskrifter.    Ved 2. behandlingen blev lovforslaget delt i to lovforslag (L 24 A og L 24 B). Der henvises til omtalen under disse forslag.
Loven indebærer, at varebiler fra 2010 beskattes af bilernes brændstofforbrug frem for efter bilens vægt, efter de satser, der gælder for personbiler.   Registreringsafgiften for hyrevogne forhøjes fra 20 pct. til 70 pct., men samtidig forhøjes bundgrænsen for registreringsafgiften fra 12.100 kr. til 230.000 kr. Ændringen skal tilskynde hyrevognsbranchen til at anskaffe mindre miljøbelastende vogne.   Ændringerne trådte i kraft den 1. januar 2010.  Der henvises i øvrigt til omtalen under L 24.
Loven indfører et afgiftstillæg på 1.000 kr. årligt på alle dieseldrevne personbiler og på nye varebiler fra den 18. marts 2009 eller senere, som ikke har monteret et godkendt partikelfilter. Formålet er at reducere tilskyndelsen til at anskaffe dieselbiler uden partikelfilter.   Ændringerne trådte i kraft den 1. april 2010.   Der henvises i øvrigt til omtalen under L 24.
Med loven undtages ministerkalendere fra retten til aktindsigt efter offentlighedsloven.  Lovforslaget skulle ses i forlængelse af en politisk aftale mellem regeringen (Venstre og Det Konservative Folkeparti), Dansk Folkeparti Socialdemokratiet, Socialistisk Folkeparti og Det radikale Venstre om en åbenhedsordning, som indebærer, at en række oplysninger om udgifter til tjeneste rejser, gaver m.v. vil blive offentliggjort på Internettet.
Lovfrslaget var en del af udmøntningen på Skatteministeriets område af aftalen af 1. marts 2009 mellem regeringen (Venstre og Det Konservative Folkeparti) og Dansk Folkeparti om "Forårspakke 2.0 - Vækst, klima, lavere skat".  Loven går ud på at kompensere familierne for de afgiftsforhøjelser på forbrug af energi og varer med sundhedsrisiko, som direkte påhviler husholdningerne. Det sker ved at indføre: - En årlig skattefri "grøn check" på 1.300 kr. til personer, der er fyldt 18 år.  - En årlig supplerende skattefri "grøn check" på 300 kr. pr. barn til personer, der har barn eller børn under 18 år - maksimalt for to børn pr. person.  Den "grønne check" aftrappes med 7,5 pct. af indkomsten, der overstiger et grundbeløb på 362.800 kr. (2010-niveau). Den "grønne check" indregnes på forskudsopgørelsen for 2010 og udbetales således løbende i 2010 i kraft af et højere månedligt fradrag for den enkelte person.
Loven foreslår etableret et nyt nationalt testcenter for  hav- og landvindmøller ved Østerild i Thy, hvor vindmølleindustrien kan afprøve prototyper af nye, meget store vindmøller, helt op til 250 m høje. Danmarks Tekniske Universitet skal være ansvarlig for etablering og drift af testcenteret. Arealer i hele landet er undersøgt for at finde den bedste placering ud fra en række kriterier, som bl.a. er defineret af Risø, Danmarks Tekniske Universitet og vindmølleindustrien. Loven trådte i kraft den 1. juli 2010.
Beslutningsforslaget pålagde regeringen at arbejde for, at der i EU indførtes et totalt stop for brug og salg af kosmetik til børn, der indeholdt parabener, og at der indførtes særregler i Danmark for at sikre et nationalt forbud, indtil de skærpede regler var indført i EU. Forslaget pålagde i den forbindelse regeringen at tage kontakt til de enkelte medlemslande og Europa-Kommissionen med henblik på at gennemføre et forbud i flest mulige lande og med henblik på at få Europa-Kommissionen til at fremlægge et forslag om forbud på EU-niveau. Parabener er et konserveringsmiddel og hører til blandt de hyppigst anvendte konserveringsmidler. De bruges i en lang række fødevarer, i medicinske produkter og i kosmetik. Parabeners funktion er at dræbe et stort antal bakterier og gær- og mugsvampe og således sikre holdbarheden af produktet. Udvalget har afgivet beretning over forslaget, hvori et flertal opfordrer regeringen til at arbejde for, at der i EU indføres et totalt stop for brug og salg af kosmetik til børn, der indeholder parabener. Medmindre industrien inden den 1. oktober 2010 fremlægger dokumentation for, at disse stoffer er ufarlige, opfordrer et flertal i udvalget regeringen til at gennemføre særregler i Danmark for at sikre et nationalt forbud, indtil de skærpede regler er indført i EU.
Forslaget pålagde regeringen inden udgangen af 2009 at tage initiativ til etablering af et antal børnehuse, der skulle sikre en samlet og forbedret indsats for børn, der havde været udsat for seksuelle overgreb eller anden vold, eller som havde været vidne til vold og mishandling i nære relationer.
Lovforslaget ville indføre en regel om, at det var de personlige stemmer alene, der skulle afgøre, om en kandidat til Folketinget var valgt eller ej.
Forslaget indfører en yderligere mulighed for opstilling af kandidaterne til folketingsvalg i en prioriteret sideordnet opstilling
På forslag til finanslov for 2010 udgjorde det budgetterede overskud på drifts-, anlægs- og udlånsbudgettet 91,3 mia. kr. Nettorenteudgifterne var på 18,0 mia. kr.  Forslag til finanslov for 2010 blev fremsat den 25. august 2009, dvs. uden for Folketingets mødeperiode. Folketinget blev indkaldt til 1. behandling af forslaget den 8. september 2006. Ifølge grundlovens § 45 skal finanslovforslaget fremsættes for Folketinget senest 4 måneder inden finansårets begyndelse. Lovforslaget genfremsættes i folketingsåret 2009-10 som lovforslag nr. L 1.
Beslutningsforslaget lagde op til, at Folketinget skulle pålægge regeringen at fremsætte lovforslag om indførelse af forbud mod investeringer i virksomheder, der producerede eller handlede med klyngevåben.
Med henblik på at begrænse ulovlig hundehandel og hændelser med muskelhunde, der forårsagede alvorlige ulykker, foreslog Socialistisk Folkeparti, at der indførtes en række skærpede krav til besiddelse af muskelhunde m.v., herunder om, at alle muskelhunde skulle føres i bånd, og om, at der skulle indføres et obligatorisk lydighedskursus for besiddere af muskelhunde. Endvidere foresloges det, at der blev etableret en central database over pålæg og bøder til hundeejere, og at hundeloven ændredes, bl.a. således at hunde skullle mærkes og registreres, senest når de var 8 uger gamle, og at hunde skulle aflives, såfremt de forårsagede væsentlig eller alvorlig skade på mennesker eller dyr. Retsudvalget afgav den 2. oktober 2009 en fællesberetning over beslutningsforslagene B 111, B 177 og B 184.
Beslutningsforslaget pålagde regeringen at tage initiativ til at indføre regler om et muskelhundetegn til ejere af den type hunde, der defineredes som muskelhunde, og som forudsatte et særligt kendskab til hundeadfærd hos ejeren. Retsudvalget afgav den 2. oktober 2009 en fællesberetning over beslutningsforslagene nr. B 111, B 177 og B 184.
Beslutningsforslaget pålagde regeringen at fremsætte et lovforslag om linepåbud i byområder, line- og mundkurvspåbud for visse hundetyper, registrering af hunde i forbindelse med salg, skærpede straffe for overtrædelse af hundeloven og indførelse af alderskrav for erhvervelse af en muskelhund. Retsudvalget afgav den 2. oktober 2009 en fællesberetning over beslutningsforslagene nr. B 111, B 177 og B 184.
Forslaget opfordrede regeringen til at arbejde for et internationalt register over afgivne løfter om udviklingsbistand, og om løfterne var blevet indfriet.
Enhedslisten foreslog, at regeringen pålagdes inden 3 måneder at fremsætte et lovforslag, der ophævede bestemmelsen om minimumsstraf for at bære kniv på offentlige steder.
Det Radikale Venstre foreslog, at regeringen pålagdes at skærpe straffeloven, således at seksuelle overgreb mod forsvarsløse personer under 18 år kunne straffes med op til 8 års fængsel. Det foresloges endvidere, at seksuelle ovegreb mod ens forsvarsløse ægtefælle ikke længere skulle kunne fritages for straf, og at der ikke skulle gives strafnedsættelse i sager om voldtægt m.v., hvor offer og gerningsmand efterfølgende giftede sig eller indgik registreret partnerskab.
Det Radikale Venstre foreslog, at regeringen pålagdes at fremsætte lovforslag og foretage de nødvendige administrative ændringer, således at overtrædelse af kvivforbuddet medførte bødestraf og ikke som hidtil ubetinget fængselsstraf.
Dansk Folkeparti foreslog, at regeringen fremsatte et lovforslag, der gjorde det forbudt at bære de muslimske heldækkende klædedragter burka og niqab i det offentlige rum.
Loven medfører ændringer i en række love. • Der gives hjemmel til at fastsætte regler om digital indberetning samt anden kommunikation inden 2012 i forbindelse med udvalgte indberetninger og ansøgninger. • Det justeres, hvilke erhvervs- og arbejdsgiverorganisationer der kan indstille medlemmer til Danmarks Vækstråd. • Processen forenkles omkring ansøgninger til den konkurrenceudsatte pulje af strukturfondsmidler. • Den administrative praksis stadfæstes for godkendelse af regionsrådsmedlemmers deltagelse i bestyrelser for selvstændige juridiske enheder. • Der sker en ændring, således at VækstFondens formål tilgodeses gennem lånegarantier for alle kreditinstitutters udlån til udviklingsaktiviteter. Dette er en følge af den politiske aftale af 22. september 2009 mellem regeringen (Venstre og Det Konservative Folkeparti), Dansk Folkeparti og Liberal Alliance om en erhvervspakke for små og mellemstore virksomheder.
Lovforslaget fremsattes bl.a. med henblik på at øge konkurrencen på værdipapirhandelsområdet og for at sikre, at Danmark levede op til sine forpligtelser i EU-forordningen om kreditvurderingsbureauer. Loven skal loven sikre Finanstilsynet de nødvendige tilsynsbeføjelser i relation til revisionsudvalg.  Loven giver bedre mulighed for at anvende clearingydelser leveret fra udlandet og gør Finanstilsynets reaktionsmuligheder mere smidige i tilfælde af en firmapensionskasses insolvens. Endvidere bliver udenlandske kreditinstitutters filialer, der opererer i Danmark, underlagt den samme pligt som danske kreditinstitutter til at offentliggøre oplysninger om Finanstilsynets vurdering af instituttet. Ved ændringsforslag fremsat af økonomi- og erhvervsministeren ændredes minimumskapitalkravet for forsikringsselskaber, der udøver genforsikringsvirksomhed, til 3,2 mio. euro og minimumskapitalkravet for captivegenforsikringsselskaber til 1,1 mio. euro. Desuden blev ikrafttrædelsen af visse dele af loven udskudt.
Loven har to overordnede formål: For det første indeholder loven ændringer af udlændingeloven, med henblik på at Danmark kan gennemføre en forordning om en fællesskabskodeks for visa (visumkodeks). Med visumkodeksen sammenskrives de allerede gældende visumregler i ét dokument, der gælder for alle Schengenlandene. Det betyder, at der indføres ensartede regler for behandlingen af visumansøgninger i hele Schengenområdet, bl.a. fælles regler for sagsbehandlingstiden. For det andet indsættes der med loven en bemyndigelsesbestemmelse i udlændingeloven, som betyder, at integrationsministeren kan fastsætte nærmere regler om studieaktivitet for de studerende, der har fået opholdstilladelse for at kunne tage en professionsbachelor- eller en erhvervsakademiuddannelse. Bemyndigelsen vil bl.a. kunne anvendes til at fastsætte regler om fravær hos de udenlandske studerende.
Hensigten med loven er at give transportministeren bemyndigelse til at anlægge  Frederikssundmotorvejen mellem Motorring 4 og Frederikssund. Desuden giver loven en bemyndigelse til at anlægge en motortrafikvej ved navn Tværvej mellem Kildedal Station og Frederikssundmotorvejen. Loven er et led i udmøntningen af aftalen af 29. januar 2009 mellem regeringen (V og KF), S, DF, SF, RV og LA om en grøn transportpolitik. Bemyndigelsen i loven gælder anlæg af hele Frederikssundmotorvejen, men i første omgang afsættes der penge til at anlægge den del af motorvejen, der går fra Motorring 4 til Tværvej samt til anlæg af Tværvej. Aftaleparterne vil drøfte finansieringen af de resterende etaper af Frederikssundmotorvejen i 2011.
Loven er et led i aftalen af 1. marts 2009 mellem regeringen (Venstre og Det Konservative Folkeparti) og Dansk Folkeparti om forårspakke 2.0. Loven har fortrinsvis til formål at gennemføre en række ændringer til momssystemet, som er vedtaget i EU. Med forslaget indføres en høj grad af forbrugslandsbeskatning for grænseoverskridende salg af ydelser. For at undgå, at leverandører af ydelser skal momsregistreres og indbetale moms i alle lande, hvor de har kunder, gennemføres samtidig regler om, at køberne skal indbetale momsen, såkaldt omvendt betalingspligt. Det gælder dog ikke private købere. For at hindre momskarruselsvig i forbindelse med handel med CO2-kvoter og CO2-kreditter omfattes desuden indenlandsk handel med CO2-kvoter og CO2-kreditter af den omvendte betalingspligt. Endvidere omfattes den grænseoverskridende handel med ydelser af kontrolsystemet VIES, der hidtil alene omfattede varehandelen, og indberetninger skal som hovedregel ske månedligt. Herudover modernises proceduren for, hvordan virksomheder får godtgørelse af momsudgifter, som de har haft i EU-lande, hvor de ikke er momsregistrerede. Endelig skal der af hensyn til svigbekæmpelse årligt afregnes moms af grænseoverskridende ydelser i EU, selv om leveringen af ydelsen ikke er afsluttet og der ikke i årets løb har været afregnet moms heraf. Loven trådte som hovedregel i kraft den 1. januar 2010.
Med loven kan regeringen tiltræde fire protokoller, som ændrer de danske dobbeltbeskatningsoverenskomster med Belgien, Luxembourg, Singapore og Østrig. Protokollerne er indgået som led i det internationale arbejde med at bekæmpe skadelig skattepraksis. Protokollerne medfører, at overenskomsternes artikel om informationsudveksling bringes i overensstemmelse med den tilsvarende artikel i den seneste OECD-model til dobbeltbeskatningsoverenskomster. Artiklen om informationsudveksling i de fire overenskomster tillader, at en stat kan afvise at videregive oplysninger fra f.eks. pengeinstitutter. Belgien, Luxembourg, Singapore og Østrig har bankhemmelighed og har derfor hidtil ikke villet udveksle bankoplysninger. De fire stater har nu ændret politik og accepterer, at myndighederne også skal videregive bankoplysninger til en anden stats myndigheder, når de bliver anmodet herom, og når der er aftale herom med den anden stat. Danmark har derfor indgået protokoller med de fire stater, hvorefter deres myndigheder skal indhente oplysninger fra deres pengeinstitutter m.v. og videregive oplysningerne til de danske myndigheder til brug i danske skattesager. Der er dog kun pligt til videregivelse af oplysninger efter anmodning fra de danske myndigheder, som skal begrunde anmodningen. Protokollerne skal medvirke til at sikre, at danske skattemyndigheder får bedre muligheder for at sikre en korrekt dansk beskatning.  Aftalerne vil som hovedregel tidligst træde i kraft og have virkning fra den 1. januar 2010.
Med loven kan regeringen tiltræde en ny dobbeltbeskatningsoverenskomst mellem Danmark og Serbien. Overenskomsten afløser i forholdet mellem Danmark og Serbien den dobbeltbeskatningsoverenskomst, der i 1981 blev indgået mellem Danmark og det daværende Jugoslavien.  Overenskomsten indeholder regler for, hvornår Danmark henholdsvis Serbien kan beskatte forskellige former for indkomst, som en person, der er hjemmehørende i den ene stat (bopælsstaten), modtager fra den anden stat (kildestaten), og om, hvordan dobbeltbeskatning undgås.  Efter overenskomsten kan kildestaten højst beskatte udbytter udloddet fra et datterselskab til et moderselskab med 5 pct., når moderselskabet ejer mindst 25 pct. af kapitalen i datterselskabet. I alle andre tilfælde kan kildestaten beskatte udloddede udbytter med 15 pct.  Renter og royalties kan beskattes i kildestaten med 10 pct., hvis den retmæssige ejer er hjemmehørende i den anden stat. Renter kan dog ikke beskattes i kildestaten, hvis modtageren er den anden stat, dennes centralbank eller en offentlig institution i den anden stat.  Offentlige ydelser (herunder sociale pensioner) kan beskattes i kildestaten. Det samme gælder for private pensioner, hvis kildestaten har givet fradrag for indbetalingerne.  Efter den hidtidige overenskomst kunne private pensioner kun beskattes i bopælsstaten. Med loven får pensionister, som den 15. maj 2009 (datoen for undertegnelsen af overenskomsten) var hjemmehørende i Serbien, og som på dette tidspunkt modtog pension fra Danmark, ikke deres forhold ændret. For nye pensionister vil der blive tale om beskatning i Danmark.  Dobbeltbeskatning ophæves ved creditmetoden, så Danmark som bopælsstat nedsætter sin skat med den skat, der er betalt i Serbien. Nedsættelsen kan dog højst udgøre et beløb svarende til den danske skat, der falder på den serbiske indkomst.  Loven trådte i kraft den 1. december 2009.
Med loven kan regeringen tiltræde en ny dobbeltbeskatningsoverenskomst mellem Danmark og Israel. Overenskomsten blev undertegnet den 9. september 2009, men kunne først endeligt tiltrædes fra dansk side ved Folketingets vedtagelse af lovforslaget.   Overenskomsten indeholder regler for, hvornår Danmark henholdsvis Israel kan beskatte forskellige former for indkomst, som en person, der er hjemmehørende i den ene stat (bopælsstaten), modtager fra den anden stat (kildestaten), og om, hvordan dobbeltbeskatning undgås.   Efter overenskomsten kan kildestaten bl.a. ikke beskatte udbytter udloddet fra et datterselskab til et moderselskab, hvis moderselskabet ejer mindst 10 pct. af kapitalen i datterselskabet i en uafbrudt periode på mindst et år. Overenskomsten indeholder endvidere regler for beskatning af renter, royalties, offentlige ydelser (herunder sociale pensioner) og private pensioner.    Efter den hidtidige overenskomst kunne pensioner kun beskattes i bopælsstaten. Med loven får pensionister, som på datoen for undertegnelsen af overenskomsten er hjemmehørende i Israel, og som på dette tidspunkt modtager pension fra Danmark, ikke deres forhold ændret. For nye pensionister vil der blive tale om beskatning i Danmark.  Overenskomsten finder tidligst anvendelse for indkomstår, der påbegyndes fra og med den 1. januar 2010.
Med loven kan regeringen tiltræde en protokol om ændring af den gældende dobbeltbeskatningsoverenskomst mellem Danmark og Schweiz.  Protokollen indeholder for det første en ændring af dobbeltbeskatningsoverenskomstens artikel om udveksling af oplysninger i skattesager. Fremover vil myndighederne i Schweiz bistå de danske myndigheder med oplysninger, der skal indhentes fra schweiziske pengeinstitutter, når de danske myndigheder anmoder om det. På dette punkt er den nye aftale parallel med de aftaler, som Danmark har indgået med Belgien, Luxembourg, Singapore og Østrig, og som blev forelagt for Folketinget ved lovforslag nr. L 15 fremsat samtidig med forslaget til denne lov.  Protokollen indeholder endvidere bl.a. en ændring af pensionsbestemmelsen. Hidtil havde pensionsudbetalinger kun kunnet beskattes i pensionistens bopælsstat. Efter ændringen kan pensionsudbetalinger - i overensstemmelse med nuværende dansk forhandlingspraksis - beskattes i kildestaten, hvis der har været fradrags- eller bortseelsesret for pensionsindbetalingerne i kildestaten. Ændringen omfatter ikke pensionister, der allerede var bosat i henholdsvis Schweiz eller Danmark den 21. august 2009 (datoen for protokollens underskrivelse), og som allerede på den dato oppebar pensionsudbetalinger fra det andet land. Her fortsætter bopælsstatsbeskatningen af den pågældende pensionsordning.  Derudover indføres der ved protokollen sædvanligt kildeskattetræk på 15 pct. af udbyttebetalinger til modtagere i det andet aftaleland.  Loven trådte i kraft den 1. januar 2010. Ratifikationsprocessen i Schweiz forventes at kunne gennemføres i løbet af 2010 med mulighed for, at aftalen herefter kan få virkning fra indkomståret 2011.
Loven indebærer, at indtægter og udgifter kan henføres til samme indkomstår, når en licens sælges og vederlaget består i, at køberen afholder de fremtidige efterforskningsudgifter, som sælgeren skulle have afholdt vedrørende sin resterende ejerandel (farm out). Loven giver mulighed for at udskyde beskatningen af fortjenesten ved afståelse af licensen til de efterforskningsomkostninger, som udgør vederlaget, er afholdt. Fortjenesten skal dog senest beskattes i det tredje indkomstår efter salget af licensen.  Loven præciserer endvidere den skattemæssige behandling på to punkter, dels i relation til beskatningen af finansielle indtægter med tilknytning til kulbrintevirksomheden, og dels i relation til afskrivningsgrundlaget for de aktiver, som Nordsøfonden i henhold til Nordsøaftalen fra 2003 overtager fra partnerne i DUC den 9. juli 2012.  Loven træder i kraft den 1. januar 2010.
Med loven kan regeringen tiltræde i alt 16 skatteaftaler mellem Danmark og henholdsvis Aruba, Bermuda, De Britiske Jomfruøer, Cayman Islands og De Nederlandske Antiller. Aftalerne er alle indgået som led i OECD's arbejde med at bekæmpe skadelig skattepraksis. Danmark har således indgået aftaler med de nævnte jurisdiktioner om udveksling af oplysninger i skattesager.  I tilknytning hertil har Danmark med hver af jurisdiktionerne indgået andre skatteaftaler. Formålet med disse aftaler er at medvirke til den erhvervsmæssige og økonomiske udvikling på øerne, så andre virksomheder end finansielle virksomheder kan etableres der.  Der er, for så vidt angår Bermuda, De Britiske Jomfruøer og Cayman Islands, i hvert tilfælde tale om tre aftaler, heraf to aftaler, som ophæver international dobbeltbeskatning i forholdet mellem Danmark og den pågældende jurisdiktion af fysiske personer, rederier og flyselskaber med international trafik. Desuden er der med hver af disse jurisdiktioner indgået en aftale om, at forbundne foretagender i Danmark og på henholdsvis Bermuda, De Britiske Jomfruøer og Cayman Islands kan få løst konkrete sager med dobbeltbeskatning som følge af uenighed mellem de to aftaleparters skattemyndigheder om korrekt prisfastsættelse ved koncerninterne transaktioner. For så vidt angår Aruba og De Nederlandske Antiller, er der med hver jurisdiktion indgået en aftale til fremme af økonomiske forbindelser. Herved forpligter Danmark sig til ikke at beskatte indtægter fra danske selskabers faste driftssteder og udbytte fra 100 pct.-ejede datterselskaber inden for nærmere opregnede brancher i disse jurisdiktioner. Loven trådte i kraft den 25. november 2009, hvilket muliggjorde, at aftalerne som hovedregel kunne træde i kraft og få virkning fra indkomståret 2010.
Med loven får politiet en klar hjemmel til at videregive oplysninger til restauratører om, hvilke personer der har fået forbud mod at opholde sig i en restauration. Endvidere indføres der regler om tavshedspligt for de personer, der får kendskab til, hvem der har et sådant restaurationsforbud.  Loven bygger på "Betænkning om restaurationers adgang til identitetsoplysninger på personer med restaurationsforbud", som blev afgivet i 2009 af et udvalg nedsat af justitsministeren.
I 2004 vedtog Folketinget at etablere det internetbaserede Ledningsejerregister (LER), hvorefter der er pligt for ledningsejerne til at indberette kontaktoplysninger m.v., ligesom alle graveaktører har en forespørgselspligt til at rekvirere ledningsoplysninger forud for gravearbejde i offentlige veje og private fællesveje.  Med loven indføres som noget nyt, at havbunden inden for søterritoriet også omfattes af loven, for så vidt angår registreringspligten, og at forespørgselspligten udvides til at omfatte arealer uden for vejarealer.
Formålet med loven er at afklare lønmodtagernes retsstilling i tilfælde af arbejdsgiverens konkurs med hensyn til indeståender på såkaldte frit valg-ordninger. En frit valg-ordning bygger på en aftale mellem lønmodtageren og arbejdsgiveren om en fleksibel eller udsat udbetaling af løn. Med loven præciseres, at indeståender på frit valg-ordninger som udgangspunkt skal være omfattet af lønprivilegiet efter samme regler som sædvanlig løn.
Loven gennemfører rådsafgørelsen om Den Europæiske Politienhed (Europol) i Danmark. Europol er et EU-samarbejde, der især beskæftiger sig med den grove og grænseoverskridende kriminalitet i EU, f.eks. den organiserede kriminalitet og terrorisme. Europol skal bl.a. støtte de enkelte landes myndigheder i deres samarbejde over grænserne.   Målet er at skabe en mere tidssvarende lovgivning. Men Rigspolitiet er stadig den nationale enhed, og Datatilsynet er fortsat den nationale kontrolinstans. Europa-Parlamentets kontrol med Europol styrkes med denne lov.  Rådsafgørelsen erstatter Europol-konventionen.
Formålet med loven er at skabe en ordning, der giver mulighed for offentligt at spille poker om penge i turneringsform. Poker var hidtil blevet anset som et hasardspil og dermed strafbart efter straffelovens §§ 203 og 204. Med ordningen vil det blive muligt for personer, selskaber og foreninger at opnå bevilling til at afvikle offentligt pokerspil om penge i turneringsform.
Loven giver grundlag for at gennemføre den politiske aftale om de videregående uddannelsesinstitutioner under Kulturministeriet af 12. maj 2009, således at en række uddannelser kan fusionere, og at designuddannelserne ved Danmarks Designskole og Designskolen i Kolding får status af højere videregående uddannelser. Med loven fusionerer følgende institutioner:  - Det Fynske Musikkonservatorium, Vestjysk Musikkonservatorium og Skuespillerskolen ved Odense Teater. - Det Jyske Musikkonservatorium og Nordjysk Musikkonservatorium. - Glas- og Keramikskolen Bornholm og Danmarks Designskole. Endvidere giver loven hjemmel til, at enkelte uddannelsesinstitutioner kan opkræve gebyrer til forbrug af fællesmaterialer. Denne hjemmel erstatter en tekstanmærkning på finansloven.
Loven gennemfører en række bestemmelser i EU-direktivet om audiovisuelle medietjenester, som opdaterer og reviderer direktivet "Fjernsyn uden grænser". Derudover giver loven hjemmel til, at programvirksomheden for den fjerde FM-radiokanal udøves af DR indtil den 31. december 2010, hvilket er en opfølgning på tillægsaftale af 9. juni 2009 til medieaftalen.
Loven indeholder først og fremmest en række tekniske ændringer af den ny pensionsafkastbeskatningslov, der blev vedtaget af Folketinget i december 2007. Formålet med ændringerne er at gøre reglerne mere håndterbare for pensionsbranchen.   Bl.a. justeres reglerne i pensionsafkastbeskatningsloven for indeholdelse af pensionsafkastskat for forsikringer uden ret til rentebonus, reglerne om forrentning af overtræk på pensionskonti i forbindelse med afregning af pensionsafkastskatten, reglerne for betaling af pensionsafkastskat i forbindelse med ophævelse af pensionsordninger og reglerne, der regulerer pensionsafkastbeskatningen ved ophør af fuld skattepligt for personer. Desuden er der enkelte justeringer af pensionsbeskatningsloven, herunder af overgangsreglerne knyttet til 100.000 kr.'s-loftet for indbetalinger til ratepensioner og ophørende livrenter, der blev gennemført i forårspakke 2.0. Bl.a. sikres selvstændigt erhvervsdrivende mere smidige overgangsregler for indbetalinger, der skete i 2009.    Endvidere genindføres hjemmel til, at indeholdt udbytteskat i skattefritagne dødsboer ikke udbetales til boet. Endelig sker der en række mindre, tekniske justeringer af forårspakke 2.0. Hovedparten af ændringerne, herunder ændringer af pensionsafkastbeskatningsloven, har virkning fra og med indkomståret 2010.
Loven har til formål at indføre skattefrihed for legater uddelt til støtte for danske soldater i internationale missioner. Der er tale om legater, som har til formål at yde humanitær bistand til danske soldater og civilt ansatte personer, der er udsendt på tjeneste af den danske stat på internationale militære missioner til f.eks. Afghanistan, Bosnien og Irak, og som under eller som følge af disse missioner får fysiske eller psykiske skader. Skattefriheden vil desuden omfatte legater, der ydes som støtte til pårørende, når den udsendte enten er omkommet under mission i udlandet, eller den udsendte er blevet fysisk eller psykisk skadet, og har brug for særlig støtte fra sine nærmeste.  Loven har virkning fra og med indkomståret 2009, dog har forhøjelsen af bundgrænsen i ligningslovens § 7 O, stk. 2, virkning fra og med indkomståret 2010.
Med folketingsbeslutningen giver Folketingets samtykke til, at Danmark kan være med til at vedtage en rammafgørelse, der går ud på, at landene i EU anerkender, at tilsyn kan bruges som et alternativ til varetægtsfængsling over for borgere i EU.  Baggrunden for forslaget var, at rammeafgørelsen krævede, at dansk lovgivning ændredes, og derfor skulle Folketinget efter grundlovens § 19 give sit samtykke.
Med folketingsbeslutningen giver Folketinget samtykke til, at Danmark ratificerer den i Bruxelles den 10. marts 2009 undertegnede konvention om centraliseret toldbehandling, for så vidt angår fordelingen af de nationale opkrævningsomkostninger, der tilbageholdes, når de traditionelle egne indtægter overdrages til EU's budget.  Baggrunden for konventionen er indførelsen af muligheden for, at en virksomhed kan toldangive varer til fri omsætning i det land, hvori virksomheden er etableret, uanset i hvilket land varerne fysisk befinder sig (centraliseret toldbehandling).   Anvendelse af centraliseret toldbehandling vil indebære, at arbejde i forbindelse med en toldangivelse vil blive delt mellem to medlemsstaters toldmyndigheder, og vil endvidere kunne påvirke størrelsen af den enkelte medlemsstats andel af toldindtægterne. Konventionen fastlægger den mekanisme, der tager højde for disse forhold, således at der ved anvendelse af centraliseret toldbehandling skal ske en deling af den nationale andel af toldindtægterne, der udgør 25 pct., mellem de to involverede medlemsstater.  Ved ratifikation af konventionen påtager Danmark sig derfor en folkeretlig forpligtelse til at betale halvdelen af Danmarks andel (svarende til 12,5 pct.) af de toldbeløb, der er angivet og opkrævet i Danmark, til de EU-medlemsstater, hvori varerne fysisk befinder sig ved frigivelsen. Danmark opnår samtidig ret til at modtage halvdelen af den andel (svarende til 12,5 pct.) af de toldbeløb, der tilkommer de EU-medlemsstater, til hvilke varer, som fysisk befinder sig i Danmark ved frigivelsen, angives.  Under Rådets forordning (EGF) nr. 2913/92 af 12. oktober 1992 om indførelse af en EF-toldkodeks var indført en ordning om enhedsbevillinger, der kunne have samme virkning som centraliseret toldbehandling. Konventionen finder derfor også anvendelse på sådanne enhedsbevillinger.
Forslaget pålagde regeringen inden den 1. januar 2010 at fremsætte lovforslag, der indebar, at alle udsatte borgere fik mulighed for aktivt at deltage i det lokale demokrati via oprettelsen af kommunale udsatteråd.
Forslaget pålagde regeringen at nedsætte et udvalg, der inden den 1. maj 2010 skulle fremlægge en foreløbig rapport om årsagerne til den finansielle krise.  Der var tale om en genfremsættelse af beslutningsforslag nr. B 12 fra folketingsåret 2008-09. Der henvises herom til Folketingstidende 2008-09, tillæg A side 8178 og 8179.
Forslaget pålagde regeringen inden den 1. januar 2010 at nedsætte en tværfaglig arbejdsgruppe, der havde til formål at udarbejde en national handlingsplan om demens, der skulle foreligge senest den 1. august 2010.  Udvalget afgav den 15. december 2009 beretning over forslaget.
Efter beslutningsforslaget skulle tandbehandling være gratis for følgende tre persongrupper: Personer, der lider af en kronisk tandlidelse, personer, der lider af en sygdom, hvor der også indgår eller opstår tandproblemer, og personer, der får tandproblemer af den lægeordinerede medicin/strålebehandling, de får for deres sygdom.
Formålet med loven er bl.a. at åbne mulighed for konstitutioner som byretsdommer i uddannelsesøjemed og tidsbegrænset ansættelse af dommerfuldmægtige ved domstolene. Desuden kan andre end dommerfuldmægtige bemyndiges til at behandle alle slags tingslysningssager, hvor der ikke er tvistigheder. Endvidere begrænses forbuddet mod at sende tekstbeskeder under retsmøder, så forbuddet ikke gælder for advokater og anklagere m.v.
Loven indeholder flere elementer. Hovedelementet er at inddrage luftfart i kvotehandelsordningen på samme måde som energiproduktionsanlæg og større industrielle anlæg. Der er tale om at gennemføre en ændring fra den 10. oktober 2008 af EU's CO2-kvote-direktiv for at mindske klimapåvirkningerne fra luftfarten. Et andet element er en forlængelse af fristen i VE-loven for udnyttelse af skrotningsordningen for vindmøller, og endelig foretages to mindre, tekniske ændringer af CO2-kvote-loven.
Loven indebærer, at tidspunktet for ikrafttrædelse af ordningen om frokostmåltider i dagtilbud udsættes fra den 1. januar 2010 til den 1. januar 2011. En overgangsbestemmelse giver kommunerne mulighed for gradvis at indføre frokostmåltidet i 2010 og hæve forældrebetalingen tilsvarende i de daginstitutioner, hvor frokostmåltidet indgår som en del af dagtilbudsydelsen. Loven udmønter en del af kommuneøkonomiaftalen for 2010. Loven træder i kraft den 1. januar 2010 og den 1. januar 2011.
Loven implementerer nogle forslag fremsat af Arbejdsgruppen om kommunalpolitikeres rolle og arbejdsvilkår: Et flertal i en kommunalbestyrelse kan beslutte, om alt sagsmateriale til alle medlemmer fremover skal være alene i elektronisk form. Fremover skal visse kommunale oplysninger kunne offentliggøres alene på en kommunes hjemmeside. Det bliver kommunalbestyrelsen selv, der vælger offentliggørelsesmåden.  Indenrigs- og Socialministeriet vil ikke fremover skulle meddele eventuel dispensation for indkaldelse af stedfortrædere for kommunalbestyrelsesmedlemmer. Endelig skal også de kommunale og regionale budgetforslag offentliggøres - og ikke som hidtil, hvor kun de vedtagne budgetter har skullet offentliggøres.
Loven indeholder til ændringer på baggrund af den seneste gennemgang af EU's landbrugspolitik (sundhedstjekket). Herudover er loven et led i den samlede lovgivningsmæssige gennemførelse af aftalen om Grøn Vækst mellem regeringen (Venstre og Det Konservative Folkeparti) og Dansk Folkeparti. Loven indebærer en ændring af lov om administration af Det Europæiske Fællesskabs forordninger om markedsordninger for landbrugsvarer m.v., således at ministeren bemyndiges til at gennemføre frivillige EU-ordninger, som kan indebære national medfinansiering. Loven indeholder derudover ændring af reglerne om overførsel af pesticidafgiftsprovenuet. Endelig ajourføres reglerne om indstillingsberettigede producent- og brancheorganisationer sammen med reglerne for fondenes administration.
Loven er et led i den samlede lovgivningsmæssige gennemførelse af aftalen om Grøn Vækst mellem regeringen (Venstre og Det Konservative Folkeparti) og Dansk Folkeparti. Med loven etableres Grønt Udviklings- og Demonstrationsprogram (GUDP), der skal bidrage til at skabe en konkurrence- og bæredygtig fødevare- og nonfoodproduktion og bidrage til udviklingen af erhvervspotentialer, vækst, beskæftigelse, arbejdsmiljø og videreudvikling af en markedsdrevet økologisk sektor, samtidig med at et højt niveau sikres inden for følgende områder: klima-, miljø- og naturbeskyttelse, dyrevelfærd, fødevaresikkerhed og sundhed.
Som følge af genetisk modificerede organismers (gmo'er) potentielle konsekvenser for befolkningen er det på EU-niveau fundet nødvendigt, at offentligheden sikres adgang til de oplysninger, som kan have betydning for miljø og sundhed. Formålet med loven er at sikre gennemførelsen af artikel 13, stk. 1, litra a og b, og artikel 18, stk. 2 og 4, i direktiv 2009/41/EF om indesluttet anvendelse af genetisk modificerede mikroorganismer samt artikel 25, stk. 4 og 5, i direktiv 2001/18/EF om udsætning i miljøet af genetisk modificerede organismer og om ophævelse af Rådets direktiv 90/220/EØF. Loven skaber grundlag for regler på bekendtgørelsesniveau, som stiller krav om udarbejdelse af beredskabsplaner i forbindelse med indesluttet anvendelse i de laboratorier og anlæg, som er godkendt til forskning eller storskalaforsøg. Yderligere skabes grundlag for regler om underretning af myndigheder m.v. om beredskabsplanerne, og for regler om, at beredskabsplanerne skal stilles til rådighed for offentligheden. Loven sikrer også, at de oplysninger om indesluttet anvendelse og udsætning i miljøet af gmo'er, der er omfattet af artikel 18, stk. 2, jf. stk. 4, i direktiv 2009/41/EF og artikel 25, stk. 4, jf. stk. 5, i direktiv 2001/18/EF ikke må behandles som fortrolige og dermed altid skal kunne udleveres på anmodning, når de er blevet forelagt den kompetente myndighed. Den nye regulering trådte i kraft fra den 1. januar 2010.
Det Radikale Venstre foreslog, at forsørgere på erhvervsuddannelserne, der boede sammen med en anden uddannelsessøgende, og enlige forsørgere på erhvervsuddannelserne fik bedre økonomiske vilkår.  Elever på erhvervsuddannelserne fik SU, mens de gik på grundforløbet, og løn, når de kom over på hoveddelen. Det betød, at særlig enlige forsørgere og forsørgere, der boede sammen med en anden uddannelsessøgende, oplevede en stor økonomisk nedgang, når de skiftede fra grund- til hovedforløb.  Forslaget betød, at forsørgere, der boede sammen med en anden uddannelsessøgende, og enlige forsørgere, der modtog elevløn, fik samme lånemuligheder som SU-modtagere. Forslaget betød endvidere, at forsørgeres elevløn mindst skulle ligge på niveau med SU'en til forsørgere.
For at kunne tilfredsstille en stigende efterspørgsel har det igennem længere tid været et ønske for campingbranchen at kunne opføre flere og større campinghytter på landets campingpladser. Loven, der bygger på en aftale mellem regeringen (Venstre og Det Konservative Folkeparti) og Dansk Folkeparti, ændrer sommerhusloven, således at de forskelle, der adskiller campinghytter fra sommerhuse, lovfæstes. Samtidig ændres planloven, således at opførelse af campinghytter fremover bliver omfattet af planlovens krav om landzonetilladelse. Loven danner grundlag for, at der kan udarbejdes et nyt campingreglement, der åbner for forøgelse af antal og areal af campinghytter under hensyntagen til værdifuld natur og landskab, og som sikrer offentlighedens indsigt i tilladelser og mulighed for klageadgang. Loven trådte i kraft den 1. januar 2010.
Loven er en del af den lovgivningsmæssige gennemførelse af aftalen om Grøn Vækst mellem regeringen (Venstre og Det Konservative Folkeparti) og Dansk Folkeparti. Loven indeholder forslag til iværksættelse af konkrete initiativer til reduktion af udledningen af kvælstof til vandmiljøet som led i Miljø- og Naturplan Danmark 2020.
Loven er en del af den lovgivningsmæssige gennemførelse af aftalen om Grøn Vækst mellem regeringen (Venstre og Det Konservative Folkeparti) og Dansk Folkeparti. Loven indebærer, at landbruget skal indberette journal over brug af plantebeskyttelsesmidler. Det er hensigten, at indberetningen skal ske digitalt.
Loven indebærer bl.a., at muligheden for, at uddannelsessøgende fra tredjelande kan få en gratis erhvervsuddannelse i Danmark, som udgangspunkt bliver afskåret. Taxametertilskuddet for disse uddannelsessøgende bortfalder, og eventuelt udbud af uddannelser skal ske som indtægtsdækket virksomhed. Denne del af loven er opfølgning på en tilsynssag med seks landbrugsskoler i 2008-2009.  Loven indebærer endvidere bl.a.,  - at formanden for Tvistighedsnævnet og Ankenævnet vedrørende Praktikvirksomheder skal være landsdommer, - at Tvistighedsnævnets kompetence kommer til at omfatte social- og sundhedsuddannelsen, den pædagogiske assistentuddannelse og landbrugsuddannelsen i lighed med øvrige erhvervsuddannelser,  - at finansieringsmodellen vedrørende erhvervsgrunduddannelsen bliver omlagt fra aktstykke til lov, og - at en forsøgsmæssig ordning vedrørende optagelse af produktionsskoleelever fra danske skoler i Sydslesvig bliver permanent.
Loven indeholder en række justeringer af den gymnasiereform, der trådte i kraft i 2005.  Loven udmønter en række punkter i et forlig mellem regeringen (Venstre og Det Konsevative Folkeparti), Dansk Folkeparti, Socialdemokratiet, Det Radikale Venstre og Socialistisk Folkeparti.  Loven indebærer bl.a., - at vilkårene for de naturvidenskabelige fag og sprogfagene i stx gøres mere attraktive,  - at andelen af almen studieforberedelse i stx reduceres til 200 timer, og - at prøvebegivenheder i stx, hhx og htx reduceres fra elleve til ni.
Formålet med loven er at forenkle sagsgangen og dermed sagsbehandlingstiden for ansøgere med udenlandsk erhvervsautorisation, som ønsker at erhverve tilsvarende dansk autorisation. Videnskabsministeriets styrelse CIRIUS skal ikke længere modtage alle udenlandske ansøgninger. Ansøgninger skal fremover kunne sendes direkte til den myndighed, der administrerer det pågældende erhverv. Samtidig vil CIRIUS styrke en internetbaseret information for alle ansøgere.
Loven indeholder flere elementer. Hovedelementet er oprettelse af et Center for Energibesparelser, som på tværs af alle sektorer og energiarter skal understøtte realiseringen af omkostningseffektive energibesparelser. Endvidere oprettes et Energispareråd, som skal rådgive klima- og energiministeren om tilrettelæggelsen og gennemførelsen af den samlede energispareindsats. Endelig nedlægges Elsparefonden, da dens arbejde indgår i det ny Center for Energibesparelser. Loven skal bidrage til en styrket og bedre koordineret indsats vedrørende energibesparelser. Baggrunden er bl.a. en aftale af 21. februar 2008 mellem regeringen (V og KF), S, DF, SF, RV og NY om dansk energipolitik i årene 2008-11.
Formålet med loven er at modernisere landbrugsloven for at sikre et landbrugserhverv i fortsat vækst og at normalisere reguleringen af landbrugserhvervet i forhold til den generelle erhvervsregulering. Loven indeholder ophævelse af regler om husdyrhold og arealkrav, ophævelse af arealgrænse for erhvervelse og forpagtning, ændring af reglerne om bopælspligt og lempelse af reglerne om personers og selskabers erhvervelse.
Loven skærper forpligtelsen til at indhente børneattester for foreninger, der modtager tilskud eller får anvist lokaler i medfør af folkeoplysningsloven. Foreninger skal afgive en erklæring om, at foreningen indhenter børneattester, hvis foreningen ansætter eller beskæftiger personer, der får direkte kontakt med børn under 15 år. Kommunalbestyrelsen bliver forpligtet til at undlade at yde tilskud og anvise lokaler, så længe der ikke foreligger en underskreven erklæring.  Loven indebærer endvidere, at undervisningsministeren får hjemmel til at fastsætte nærmere regler om digital regnskabsaflæggelse.
Loven skal medvirke til at skabe tidssvarende åbningstider til gavn for butikker og forbrugere. Med loven sker der en gradvis liberalisering.  Fra den 1. juli 2010 vil alle butikker kunne holde åbent både den første og den sidste søndag i hver måned. Endvidere vil butikkerne kunne holde åbent alle søndagene i december måned og have mulighed for at holde åbent yderligere 4 søndage om året. Det er dog en betingelse, at søndagene ikke falder på helligdage, juleaftensdag og grundlovsdag samt nytårsaftensdag efter kl. 15.00, hvor der ikke må ske detailsalg. På lørdage udvides åbningstiden fra kl. 17.00 til kl. 20.00 for alle butikker. Byggemarkeder og bagerbutikker undtages fra lukketidsbestemmelserne ligesom mindre butikker, der sælger materialer til hus og have. Fra den 1. oktober 2012 vil alle butikker kunne holde døgnåbent året rundt, dog med undtagelse af helligdage, grundlovsdag og juleaftensdag samt nytårsaftensdag efter kl. 15.00.
Med loven indføres en tidsfrist for, hvor længe der i dna-profil-registeret må registreres oplysninger om dna-profiler af personer, der har været sigtet, men som ikke er blevet dømt, fordi de f.eks. er blevet frifundet.  Baggrunden for lovforslaget var en dom afsagt af Menneskerettighedsdomstolen i 2008. Domstolen fandt, at Storbritannien havde krænket artikel 8 i den europæiske menneskerettighedskonvention om ret til respekt for privatlivet og familielivet ved sin håndtering af dna-profiler. Menneskerettighedsdomstolen kom med en række generelle, mere principielle betragtninger om opbevaring af dna-profiler, celleprøver og fingeraftryk.  Slettereglerne i lov om Det Centrale Dna-profil-register ændres, så oplysninger om en dna-profil skal slettes 10 år efter f.eks. frifindelse eller afgørelse om påtaleopgivelse.   Efter de hidtil gældende danske regler kunne oplysninger om dna-profiler eller fingeraftryk som udgangspunkt opbevares, indtil den registrerede fyldte 80 år, uanset om der var tale om en dna-profil eller et fingeraftryk, der stammede fra en person, som var dømt, eller fra en person, der havde været sigtet, men senere var blevet frifundet.
Beslutningsforslaget gik ud på at ændre lovgivningen, så almene boligforeninger kunne opkøbe private ejendomme med henblik på udlejning. Opkøbsmulighederne skulle være så vidtgående, at de også gav mulighed for køb af enfamilieshuse i parcelhusområder og dermed sikrede et mere varieret udbud af ældreegnede boliger.
Forslaget pålagde regeringen at sikre ældre medicinske patienter og medicinske patienter med særlige sociale problemer og støttebehov en ret til at få en forløbskoordinator tilknyttet. Forløbskoordinatoren skulle have ansvaret for patientens overgang mellem forskellige afdelinger, sygehuse og sektorer og sikre, at patienten fik et optimalt og sammenhængende forløb.  Retten til at få en forløbskoordinator tilknyttet skulle indskrives i sundhedsaftalerne. Forslaget var en uændret genfremsættelse af beslutningsforslag nr. B 185 fra folketingsåret 2008-09.
Loven har til formål at gennemføre direktiv nr. 2008/118/EF af 16. december 2008 om den generelle ordning for punktafgifter og om ophævelse af direktiv 1992/12/EØF.   De danske punktafgifter af mineralolieprodukter (benzin, olie, diesel m.v.), alkoholholdige drikkevarer og tobak er omfattet af en EU-harmonisering, der bl.a. omfatter et generelt direktiv med de administrative regler for virksomheder, der fremstiller og forhandler afgiftspligtige varer, og for transporten eller cirkulationen af varer mellem virksomheder inden for EU, cirkulationsdirektivet.  Det hidtidige generelle direktiv 1992/12/EØF blev i 1992 gennemført i mineralolieafgiftsloven, spiritusafgiftsloven, tobaksafgiftsloven og øl- og vinafgiftsloven. Direktiv 1992/12/EØF afløses af det nye direktiv 2008/118/EF, der er gennemført i de nævnte afgiftslove.  Som den væsentligste nyskabelse i forhold til det hidtidige direktiv indeholder det nye direktiv regler for et obligatorisk elektronisk kontrolsystem for varetransport inden for EU.  Derudover indebærer det nye direktiv forskellige tekniske ændringer, der moderniserer og præciserer de administrative regler for virksomheder m.v.   Direktivet indeholder udførlige og tekniske regler for de administrative procedurer for transport af varer inden for EU. Loven giver skatteministeren bemyndigelse til at fastsætte de nærmere regler for disse procedurer i bekendtgørelser. Endvidere fastsættes i de fire love visse rammebestemmelser for varetransport inden for EU, herunder for begyndelse og ophør af en varetransport.  Ændringerne af afgiftslovgivningen indebærer endvidere redaktionelle og sproglige opdateringer af de gældende regler.   Loven trådte i kraft den 1. april 2010.
SF foreslog, at regeringen tog initiativ til, at begrebet husspetakler ikke anvendtes af politiet. SF foreslog, at der i stedet anvendtes et mere dækkende begreb for, at der var tale om vold i hjemmet.
Med loven ændres værnepligtsorlovsloven på en række områder. Bl.a. udvides lovens anvendelsesområde, så alle lønmodtagere, der indgår kontrakt med forsvaret om udsendelse til udlandet, bliver omfattet af lovens beskyttelse mod afskedigelse fra eventuelle civile job. Derudover bringes loven i overensstemmelse med de ændringer, der blev foretaget af værnepligten i forbindelse med forsvarsforliget for perioden 2005-2009, herunder at værnepligten som hovedregel er 4 måneder, og at kvinder, der ansættes på værnepligtslignende vilkår i forsvaret, nyder samme beskyttelse som værnepligtige. Loven trådte i kraft den 1. marts 2010.
Beslutningsforslaget gik ud på at oprette en støtteordning for eliteidrætsudøvere, som ikke kunne leve af deres sport, men var nødt til at have lønarbejde ved siden af. Forslagsstillerne foreslog, at der afsattes 25 mio. kr. til ordningen, som skulle administreres af Team Danmark.
Beslutningsforslaget gik ud på at indføre krav om, at tv-rettighederne til vigtige begivenheder, såsom landskampe, skulle tilbydes landsdækkende tv-stationer. EU-direktivet om "fjernsyn uden grænser" gav medlemslandene mulighed for at indføre sådanne rettigheder.
Beslutningsforslaget gik ud på at løfte breddeidrætten med udgangspunkt i Breddeidrætsudvalgets konkrete anbefalinger i dets rapport fra 2009. Forslagsstillerne foreslog, at der afsattes 500 mio. kr. til opgaven, og at beslutningsforslaget trådte i stedet for regeringens forslag om at indføre en særlig ordning, der gjorde det muligt for både offentlige og private arbejdsgivere at tilbyde gratis og skattefri motion til deres medarbejdere.
Loven har to formål, dels at øge boligejeres incitament til at gennemføre energiforbedringer i deres boliger, dels at styrke bosætningen i landdistrikterne. Hovedelementerne er at yde støtte til energiforbedrende arbejder i alle ejendomme, hvor der er udarbejdet energimærke med forslag til energiforbedringer, at forbedre mulighederne for at få støtte til at nedrive ejer- og andelsboliger, dvs. en sidestilling med reglerne for udlejningsboliger, og at yde støtte til istandsættelse af forsamlingshuse og bygninger med lignende anvendelse.
Beslutningsforslaget var fremsat af Enhedslisten, og det pålagde regeringen at fremsætte et lovforslag, der forkortede den periode, som en person skulle have været medlem af en arbejdsløshedskasse for at optjene ret til arbejdsløshedsdagpenge, fra 1 år til 26 uger.
Beslutningsforslaget var fremsat af Enhedslisten, og det pålagde regeringen at fremsætte et lovforslag, der ophævede ægtefælleafhængigheden ved tildeling af kontanthjælp.
Forslaget til folketingsbeslutning pålagde regeringen at ændre reglerne for kommunerne, så de fik frihed til selv at vælge, om der skulle være et krav for jobsøgende til at foretage et såkaldt cv-klik hver eneste uge i jobcenteret. Ikke mindst på baggrund af den økonomiske krise fandt forslagsstillerne, at særlig vedrørende langtidsledige var kravet om et ugentligt cv-klik udtryk for mistillid til såvel den jobsøgende som til medarbejderne i jobcenteret. Beslutningsforslaget blev trukket tilbage af forslagsstillerne.
Forslaget til folketingsbeslutning pålagde regeringen at ændre den kommunale styrelseslov, så de største kommuner, København, Århus, Odense, Aalborg og Frederiksberg, fik mulighed for at etablere forsøg med flertalsstyreform. Disse kommuner havde flertalsafgørelser i udvalgene under byrådet, men de politiske chefer for magistraterne blev udpeget efter forholdstal. Det vil sige, at der var nogle rådmænd/borgmestre, der repræsenterede et oppositionelt mindretal, men som fik ansvar for forvaltningens udførelse af flertallets beslutninger. I mange lande havde man et sådant konsekvent flertalsstyre eller parlamentarisme, som nogle vil benævne det.
Forslaget til folketingsbeslutning var en genfremsættelse af beslutningsforslag nr. B 124 fra folketingssamlingen 2008-09. Forslaget blev denne gang fremsat af S og SF.  Regeringen pålagdes at nedsætte et udvalg, der kunne undersøge konsekvenserne af konkurrenceudsættelse og udlicitering af kommunale opgaver. Det foresloges, at kravet om udlicitering blev suspenderet, mens et sådant udvalg foretog udredning af problemerne. Det ønskede udvalg skulle bl.a. undersøge, om kvalitet og økonomi var bedre, når der blev konkurrenceudsat og udliciteret.
Forslaget til folketingsbeslutning ville give regionerne mulighed for nye opgaver ud over de opgaver, der var mulige inden for den gældende lovgivning:   Det skulle være lettere at indgå samarbejde med andre regioner eller med kommuner. Det skulle være muligt at oprette udvalg, der havde en varighed af en hel valgperiode og ikke kun som hidtil en varighed af et år. Der skulle fremover kun være mulighed for kommuner til at hjemtage opgaver hvert fjerde år og ikke som hidtil hvert år. Og det skulle undersøges, hvilke typer institutioner der bedst kunne drives regionalt, og hvilke der bedst kunne drives kommunalt. Man ønskede også fremover at give mulighed for, at regioner ikke skulle trække sig ud af offentligt-private selskaber, selv om eksterne modtagere oversteg 25 pct. af omsætningen. Endelig ønskede man, at regionerne i samarbejde med kommunerne skulle udarbejde en klimaplan.
Forslaget til folketingsbeslutning pålagde regeringen at sikre, at lovgivningen fremover stillede klare krav om etablering af blandede boligområder, så man ikke fik store udsatte boligområder og andre steder velhavende boligområder. Man ønskede bl.a., at der skete en blanding af ejer- og lejeboliger i de enkelte boligområder, som ville betyde færre konflikter og færre alvorlige sociale problemer i sådanne blandede boligområder.
Forslaget til folketingsbeslutning var en genfremsættelse af beslutningsforslag nr. B 201 fra folketingsåret 2008-09. Forslaget var dengang fremsat af S, SF og EL. Det nye forslag var fremsat af S. Skatteministeriet havde overtaget inddrivelsen af skatterestancer. Siden SKAT overtog opgaverne, var kommunernes tilgodehavender steget meget. Forslaget pålagde regeringen at udarbejde et lovforslag, der gav kommunerne mulighed for igen selv at varetage inddrivelsen af tilgodehavender hos borgerne.
Loven medfører en række ændringer i den eksisterende elpatronordning med baggrund i aftalen om bedre integration af vind mellem regeringen (V og KF), S, DF, SF og RV. Den del af elpatronordningen, som vedrører el, og som ellers udløb ultimo 2011, gøres permanent. Endvidere kommer elpatronordningen til at gælde for fjernvarmeværker uden egen kraftvarmekapacitet, der leverer varme til kraftvarmenet, og for virksomheder med kraftvarmekapacitet, hvor varmen bruges i samme interne varmesystemer.  Som led i forårspakke 2.0 indføres endvidere en afgift på andre klimagasser end CO2 ved energianvendelse. Satsen på afgiften svarer til CO2-afgiften på ca. 150 kr. pr. ton CO2 i 2008-niveau (158,2 kr. pr. ton i 2011-niveau). Med loven sidestilles den afgiftsmæssige behandling af udledningen af andre klimagasser med CO2-udledningen.   I den energipolitiske aftale af 21. februar 2008 mellem regeringen (V og KF), S, DF, SF, RV og LA indgik en analyse af vilkår for husstandsmøller uden for områder med kollektiv varmeforsyning. Analysen blev gennemført af Skatteministeriet, og det blev efterfølgende aftalt mellem skatteministeren og aftaleparternes energipolitiske ordførere, at der skulle etableres en teknologineutral ordning, således at ejere af anlæg baseret på vedvarende energi (VE-anlæg) med en eleffekt på 6 kW eller derunder får mulighed for at "lagre" elektricitet på elnettet i lighed med den gældende ordning for små solcelleanlæg. Lovforslaget var en udmøntning af denne aftale.
Loven fastsætter bloktilskuddet til Færøernes hjemmestyre til 615,5 mio. kr. i 2010. Tilskuddet fastholdes således på niveauet for 2002 efter ønske fra hjemmestyret. I henhold til lov om de færøske myndigheders overtagelse af sagsområder af 24. juni 2005 vil en overtagelse af sagsområder, hvortil der i dag ydes bloktilskud, indebære, at de færøske myndigheder også overtager de udgifter, der er forbundne hermed. Der var i lovforslaget forudsat, at hjemmestyrets endelige udtalelse forelå inden 3. behandling. Loven trådte i kraft den 1. januar 2010.
Loven består af tre elementer: En bemyndigelse til miljøministeren til at indføre ledelsessystemer på landets vandforsyninger, en forlængelse af en række vandindvindingsrettigheder og tilladelser samt forenkling af sagsbehandlingen af ferskvandsdambrugssager.  Formålet med bemyndigelsen er at sikre hjemmel til at indføre kvalitets- og sikkerhedssystemer i form af ledelsessystemer på vandforsyninger for at kunne reducere forekomsten og længden af mikrobiologiske forureninger.  Ved at forlænge vandindvindingsrettigheder og -tilladelser til senest 1 år efter vedtagelsen af de kommunale handleplaner efter miljømålsloven opnås en bedre sammenhæng mellem de mål og initiativer, der følger af vandplanerne og den fremtidige udnyttelse af grundvandsressourcerne.  Endelig indføres en bemyndigelse til at forenkle og effektivisere sagsbehandlingen af ferskvandsdambrugssager i kommunerne.  Loven trådte i kraft den 1. januar 2010.
Oversvømmelsesdirektivet blev til på baggrund af 100 større ødelæggende oversvømmelser, som Centraleuropa var udsat for mellem 1998 og 2002. Oversvømmelserne var årsag til ca. 700 dødsfald, evakuering af ca. en halv million mennesker og forsikrede økonomiske tab på mindst 25 mia. euro. Det er risikoen for oversvømmelser af et sådant omfang, som direktivet - og dermed loven - sigter på at opnå en bedre styring af. Formålet med loven er at gennemføre dele af direktivet i dansk lovgivning. Loven gennemfører direktivet, for så vidt angår oversvømmelser fra de indre vandveje. Direktivet omfatter også oversvømmelser fra havet og fjorde, som Transportministeriet gennemfører i dansk lovgivning. Transportministeriet varetager de to første plantrin, for så vidt angår oversvømmelser fra havet og fjorde, og tredje plantrin varetages af de kommunale myndigheder, som udarbejder risikostyringsplaner for oversvømmelser fra havet og fjorde.
Loven er en modernisering af produktsikkerhedsloven og skal give en mere enkel regelstruktur.  I modsætning til den hidtil gældende produktsikkerhedslov omfattes fast ejendom, tjenesteydelser, der har tilknytning til et produkt, samt produkter, der alene anvendes professionelt, ikke af loven. Loven giver kontrolmyndighederne bedre muligheder for at udøve en effektiv kontrol, der i udgangspunktet baseres på risikovurderinger. Anvendelsen af strafferetlige sanktioner skal ske med reel præventiv effekt. Der skal i højere grad gribes til mærkbare sanktioner over for dem, der ikke vil overholde reglerne. Endelig skal loven sikre en mere hensigtsmæssig gennemførelse af Europa-Parlamentets og Rådets direktiv nr. 2001/95/EF af 3. december 2001 om produktsikkerhed i almindelighed.
Beslutningsforslaget var fremsat af Enhedslisten, og det pålagde regeringen at fremsætte et lovforslag, der hævede dagpengemaksimum, således at almindelige lønmodtagere kunne opnå en dækning på 90 pct. af deres tidligere løn. Baggrunden for, at Enhedslisten fremsatte beslutningsforslaget, var den stigende arbejdsløshed og den generelle udhuling af dagpengenes kompensationsgrad, som var faldet fra 52 til 47 pct. for en gennemsnitlig lønmodtager de seneste 10 år.
Beslutningsforslaget gik ud på at videreføre finansieringen af huskunstnerordningen og puljen til forsøg med kulturskoler og billedkunstneriske grundkurser m.v. Forslagsstillerne ønskede med forslaget at sikre fortsættelsen af ordningerne, der sikrede børn og unges lige adgang til kulturtilbud af høj kvalitet. En videreførelse af ordningerne ville beløbe sig til 12,5 mio. kr. årligt.
Enhedslisten foreslog, at der skulle være regler, der gjorde, at Folketinget skulle godkende regeringens aftaler med andre lande om bl.a. at udlevere danske statsborgere til strafforfølgning i lande uden for EU og Norden.  Hidtil indgik regeringen aftalerne og orienterede i den forbindendelse Folketingets Retsudvalg.
Beslutningsforslaget ville pålægge regeringen at fremsætte et lovforslag, som skulle sikre, at der afholdtes vejledende folkeafstemning i Danmark om alle fremtidige udvidelser af EU. Formålet med forslaget var at sikre, at den danske befolkning fik lejlighed til at give sin mening til kende om eventuelle fremtidige udvidelser af EU - inden EU besluttede at optage nye medlemslande.
Enhedslisten, Socialdemokratiet, Socialistisk Folkeparti og Det Radikale Venstre opfordrede regeringen til at få lavet en national handlingsplan mod organiseret kriminalitet og væbnede opgør.
Enhedslisten foreslog, at regeringen fremsatte et lovforslag, som gav justitsministeren mulighed for at give kommuner tilladelse til at gennemføre et forsøg med kontrolleret salg af hash. Forslaget var inspireret af et oplæg fra Københavns Borgerrepræsentation. Forslaget skulle give kommunerne nye redskaber til at løse de negative konsekvenser af forbuddet mod at handle med og besidde hash, f.eks. skulle det være lovligt at købe hash til eget brug i særlige statslige butikker.
Formålet med loven er at implementere servicedirektivet (Europa-Parlamentets og Rådets direktiv nr. 2006/123/EF af 12. december 2006 om tjenesteydelser i det indre marked) inden for Miljøministeriets område. Det drejer sig bl.a. om direktivets regler om sagsbehandling. Loven indeholder bemyndigelser i den relevante miljølovgivning til at fastsætte regler om bl.a. sagsbehandlingsfrister og forlængelsesfrister. Loven giver derudover bemyndigelse til at fastsætte regler til gennemførelse af direktivets krav om, at tjenesteydere skal stille visse oplysninger til rådighed for tjenestemodtagere. Loven indeholder også ændringer af lov om landinspektørvirksomhed i overensstemmelse med anerkendelsesdirektivet (Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer), heriblandt hjemler til at fastsætte regler om en anmeldelsesordning for tjenesteydere, som kun skal arbejde midlertidigt i Danmark. Loven trådte i kraft den 28. december 2009.
Formålet med loven er bl.a. at styrke indsatsen for at forebygge og standse omfattende forstyrrelser af den offentlige ro og orden m.v. Loven retter sig mod dem, der er med til at optrappe en tilspidset situation i forbindelse med omfattende uroligheder, f.eks. ved at de begår hærværk eller laver fysiske blokader for at forsøge at forhindre politiet i at udføre sit arbejde i området, hvor der er uroligheder. På den baggrund skærpes straffen for følgende: - Overtrædelse af straffelovens § 119, stk. 3, der handler om at lægge hindringer i vejen for bl.a. politiets arbejde. Straffen skærpes straffen i førstegangstilfælde til 40 dages fængsel fra normalt en bødestraf hidtil. Skærpelsen skal gælde, når overtrædelsen er begået, mens eller i umiddelbar forlængelse af, at der i området foregår grov forstyrrelse af ro og orden på offentligt sted. - Hærværk i samme situation. Straffen stiger med halvdelen i forhold til den straf, der ville være blevet fastsat efter de hidtidige regler. Politiet får endvidere mulighed for at frihedsberøve personer med henblik på bl.a. at afværge fare i op til 12 timer mod 6 timer hidtil. Herudover fastsættes en forhøjelse af bøderne for visse overtrædelser af ordensbekendtgørelsen, og politiet får øget mulighed for brug af videoudstyr til optagelse af uroligheder. Lovforslaget blev hastebehandlet, eftersom de nye regler ønskedes anvendt i forbindelse med klimatopmødet i december 2009 i København.
Loven har til formål at gennemføre dele af en ændring af biociddirektivet (98/8/EF) i dansk ret. Hovedformålet med direktivændringen var at forlænge direktivets overgangsperiode på grund af forsinkelser med gennemførelsen af revurderingsprogrammet for biocidaktivstoffer. Direktivændringen, som gennemføres i loven, forlænger tilsvarende visse databeskyttelsesperioder for de oplysninger, som virksomheder indsender til støtte for ansøgning om godkendelse af aktivstoffer og biocidmidler. Loven har desuden til formål at ophæve reglerne i kemikalieloven om anmeldelse af nye kemiske stoffer. Endelig indeholder loven - ud over de to hovedelementer - en præcisering af, at loven ikke berører regler, der fastsættes i EU's forordninger, herunder REACH. Loven trådte i kraft den 1. januar 2010.
Loven etablerer 8-14 regionale voksen- og efteruddannelsescentre (VEU-centre), der tilsammen skal dække hele landet. VEU-centrene skal medvirke til at skabe større fokus på kvalitet og effekt af den grundlæggende erhvervsrettede og almene voksen- og efteruddannelsesindsats. Loven udmønter en aftale mellem regeringen (Venstre og Det Konservative Folkeparti), Dansk Folkeparti, Socialdemokratiet og Det Radikale Venstre.
Loven har til formål at synliggøre energiforbruget i bygninger ved at samle energiforsyningsselskabernes opgørelser af energiforbrug i Bygnings- og Boligregistret (BBR). BBR er Danmarks landsdækkende bygningsregister, der rummer en række oplysninger om alle landets bygninger. En centralisering af data skal sikre et bedre og mere nuanceret overblik over slutbrugernes forbrug af energi i form af tilført el, fjernvarme, fyringsolie og naturgas, ligesom oplysningerne vil gøre det muligt at lave en målrettet indsats mod de grupper af bygninger, som har det største besparelsespotentiale. Med loven får økonomi- og erhvervsministeren således hjemmel til at indhente oplysninger om energiforbruget af el, olie, fjernvarme og naturgas i bygninger hos energiforsyningsselskaberne. Økonomi- og erhvervsministeren får ligeledes bemyndigelse til at etablere en ny digital selvbetjeningsservice, der skal samle ejendomsoplysninger til brug for handel med fast ejendom m.v. Brugerne kan dermed via internettet hente alle de nødvendige ejendomsoplysninger et sted i en og samme arbejdsgang.
Loven er det ene af de halvårlige love om de personer, der kan få meddelt indfødsret (statsborgerskab) i Danmark.
Socialdemokratiet foreslog at ændre reglerne om bevilling af specialpædagogisk støtte for f.eks. ordblinde på ungdomsuddannelserne i form af en it-rygsæk. Ændringen skulle sikre et bedre grundlag for, at eleverne, allerede når de startede på uddannelsen, havde modtaget en it-rygsæk og nødvendig instruktion i anvendelsen af den.  Uddannelsesudvalget afsluttede Folketingets behandling af B 33 med at afgive en beretning. Udvalget opfordrede i beretningen undervisningsministeren til at tilsende udvalget en redegørelse om resultatet af SU-styrelsens dialog med institutionerne om manglende instruktion i it-rygsække. Udvalget opfordrede endvidere undervisningsministeren til at tilsende udvalget en redegørelse om resultatet af overvejelser i SU-styrelsen om procedureændringer, som kunne lette sagsgange og ansøgningsprocedure for støttemodtagerne.
Beslutningsforslaget blev fremsat af Socialdemokraterne, Socialistisk Folkeparti, Det Radikale Venstre og Enhedslisten. Det pålagde justitsministeren at nedsætte en undersøgelseskommission, som skulle undersøge en række nærmere angivne spørgsmål i forbindelse med, at de danske styrker i Afghanistan i marts 2002 overdrog et antal tilbageholdte personer til de amerikanske styrkers varetægt. Undersøgelseskommissionen skulle ifølge forslaget bl.a. tage stilling til, om de pågældende personer havde status som krigsfanger, om Danmarks internationale forpligtelser blev overtrådt ved overdragelsen, og om forsvarsministeren i forbindelse med sagen havde givet korrekte oplysninger til Folketinget.
Loven indebærer, at der etableres mulighed for, at medlemmer af Folketinget omkostningsfrit kan få stillet en supplerende medlemsbolig til rådighed, hvis afstanden og den samlede daglige rejsetid med offentlige transportmidler mellem medlemmets bopæl og Folketinget gør det rimeligt. Boligordningen erstatter den hidtidige refusionsordning, hvor Folketinget har refunderet medlemmernes konkrete udgifter til supplerende bolig inden for et årligt maksimumsbeløb. Endvidere indebærer loven, at der ved befordring mellem bopælen og den for medlemmet mest hensigtsmæssige offentlige transportforbindelse til og fra Folketinget gives mulighed for at modtage godtgørelse for kørsel i egen bil.
Formålet med beslutningsforslaget var, at man foretog en række investeringer i infrastrukturen i Frederikssundsfingeren som alternativ til den Frederikssundsmotorvej, regeringen havde foreslået i lovforslag nr. L 2. Enhedslistens forslag indebar forskellige ombygninger af den eksisterende Frederikssundsvej, så der blev en mere glidende trafik og færre kødannelser. Desuden skulle der foretages forskellige udbygninger af S-togs-forbindelsen mellem Frederikssund og København, så der blev flere afgange og kortere rejsetid. Endvidere foreslog Enhedslisten, at der indførtes pendlerbusser til og fra S-togs-stationerne i Frederikssundsfingeren.
Formålet med beslutningsforslaget var at begrænse trafikstøjen ved rekreative områder, der lå op ad motorveje eller jernbaner, og at man indarbejdede støjdæmpning i den fremtidige planlægning af infrastruktur. Enhedslistens forslag omfattede bl.a., at der oprettedes støjpuljer og udarbejdedes støjhandlingsplaner. Enhedslisten begrundede forslaget med, at støj var et stigende problem, der medførte forskellige helbredslidelser, og at stigende trafikmængder ville gøre problemet større, hvis man ikke begrænsede støjen.
Loven udvider retten til udvidet frit sygehusvalg til at omfatte diagnostiske undersøgelser, som patienter henvises til af alment praktiserende læge eller alment praktiserende speciallæge. Patienterne får også frit valg til disse undersøgelser på offentlige sygehuse m.v.  Der etableres en uafhængig voldgiftsinstitution, som skal afklare eventuel uenighed mellem regionerne og de private sygehuse om vilkårene for aftaler om det udvidede frie sygehusvalg og den udvidede undersøgelses- og behandlingsret på det psykiatriske område.  Sundhedsstyrelsens adgang til at evaluere virksomheden i det offentligt finansierede sundhedsvæsen tydeliggøres, og patienter får fremadrettet ubegrænset adgang til egne journaloptegnelser. Dette gælder også for psykiatriske patienter. Den eksisterende mulighed for at begrænse forældres adgang til indsigt i mindreårige børns journaler opretholdes.  Endelig indebærer loven, at Lægemiddelstyrelsen får mulighed for at målrette et generelt tilskud til et lægemiddel til bestemte persongrupper.
Med beslutningsforslaget skulle Folketinget give sit samtykke til, at Danmark ratificerede statutten for Det Internationale Agentur for Vedvarende Energi (IRENA). IRENA's formål er at fremme en øget og bæredygtig anvendelse af alle former for vedvarende energi for at mindske problemerne med energisikkerhed og ustabile energipriser. Det er samtidig overbevisningen, at øget brug af vedvarende energi kan yde et vigtigt bidrag til reduktion af udledningen af drivhusgasser og dermed til stabilisering af klimaet. Beslutningsforslaget blev taget tilbage, men fremsat på ny som beslutningsforslag nr. B 44.
Dansk Folkeparti foreslog, at regeringen inden udgangen af 2009 skulle fremsætte et lovforslag om forbud mod brændemærkning af heste.
Socialdemokratiet og SF foreslog at lade et uafhængigt advokatfirma udarbejde en redegørelse om skatteministerens og miljøministerens administration. Der skulle redegøres for sammenhængen mellem på den ene side Miljøministeriets regulering af udbetaling af godtgørelse ved skrotning af biler og på den anden side ophugningsvirksomhedens mulige pligt til at betale moms af den ydelse, der præsteredes i form af ophugning af biler, der var leveret til virksomheden. Desuden skulle redegørelsen vurdere den information, der blev givet til Folketinget i forbindelse med samråd om problemstillingen.
Dansk Folkeparti foreslog, at regeringen skulle skærpe straffen for vanvidskørsel. Regeringen skulle fremsætte et lovforslag, der bl.a. sikrede, at straffen for uagtsomt manddrab i forbindelse med spirituskørsel blev sat op. Straffen skulle minimum være 4 års fængsel. Baggrunden for forslaget var, at forslagsstillerne mente, at det gældende straffeniveau ikke afspejlede den krænkelse af offeret, som fandt sted.
Loven indeholder to justeringer af skattereglerne vedrørende investeringsselskaber. For det første indfører loven en ny overgangsregel for lov nr. 98 af 10. februar 2009, hvor definitionen af investeringsselskaber blev udvidet. Overgangsreglen berører selskaber, der på tidspunktet for ikrafttrædelsen af loven havde ejet aktierne eller beviserne i det nye investeringsselskab i 3 år eller mere. Ifølge overgangsreglen skal der for aktier og investeringsforeningsbeviser ejet i 3 år eller mere, og som var omfattet af overgangen, opgøres et nettokurstab, der kan fradrags i nettokursgevinster på aktier og investeringsforeningsbeviser, der lagerbeskattes efter aktieavancebeskatningslovens § 19. Loven har til formål at imødekomme de selskaber, der i en kombination af tidligere gældende skatteregler, overgangsregler og det seneste års udvikling på aktiemarkedet er kommet i klemme, i forbindelse med at deres aktie eller investeringsforeningsbevis er overgået til lagerbeskatning. For det andet retter loven op på en utilsigtet stramning af definitionen af et investeringsselskab, der bevirker, at holdingselskaber m.v., der efter de tidligere gældende regler ikke var at betragte som investeringsselskaber, efter de gældende regler betragtes som værende investeringsselskaber. Dette gælder, uanset at de datterselskaber, som holdingselskabet ejer aktier i, hovedsagelig investerer i andre værdier end værdipapirer m.v. Efter loven undtages disse holdingselskaber m.v. igen fra definitionen af et investeringsselskab.  Ændringerne træder i kraft dagen efter bekendtgørelsen i Lovtidende. Overgangsreglen har virkning for det første år, hvor de pågældende aktier og investeringsforeningsbeviser omfattes af lagerbeskatningen. Lempelsen for holdingselskabet har virkning fra og med det år, hvor selskabet omfattes af de nye regler.
Loven præciserer udlægningen af reglerne i lov om aktiv socialpolitik i de situationer, hvor en person, der modtager ledighedsydelse eller særlig ydelse, flytter til en anden kommune. Præciseringen slår bl.a. fast, at ledighedsydelse eller særlig ydelse bevares, når modtageren flytter til en anden kommune, og at en flytning i sig selv ikke medfører, at tilflytningskommunen skal foretage en revurdering af, om den pågældende person opfylder betingelserne for fleksjob.  Loven indgår som en del af det forenklingskatalog, som KL (Kommunernes Landsforening) har udarbejdet, og som skal bidrage til afbureaukratisering og forenkling på det kommunale område. Loven trådte i kraft den 1. februar 2010.
Formålet med loven er at etablere en fælles tolkeløsning på tværs af sektorer, for at give mennesker med hørehandicap en enkel og smidig adgang til tolkning ved aktiviteter, hvor tolkning ikke er dækket af anden lovgivning. Lovforslaget var en udmøntning af en del af satspuljeaftalen for 2009. Loven trådte i kraft den 1. januar 2010.
Med folketingsbeslutningen giver Folketinget sit samtykke til, at Danmark stiller et landmilitært bidrag til FN's internationale styrke i Libanon (UNIFIL). Danmark havde modtaget en anmodning fra FN om et styrkebidrag på ca. 140 personer til en logistikenhed ved FN's styrke i Libanon. UNIFIL blev oprettet ved FN's sikkerhedsrådsresolution 425 og 426 af 19. marts 1978 med henblik på at overvåge våbenhvilen på grænsen mellem Libanon og Israel.
Socialdemokratiet foreslog at styrke børns og unges kreative og skabende kompetencer i folkeskolen ved at iværksætte en forsøgsordning over 3 år, hvor ti folkeskoler i landet fik frit lejde og økonomi til at gennemføre en række af anbefalingerne fra rådgivningsgruppen om styrkelse af de praktisk-musiske fag i folkeskolen.   Socialdemokratiet foreslog endvidere at etablere et nationalt videncenter for kreative og skabende kompetencer. Videncenteret skulle indsamle forskningsresultater og anden dokumentation på området, udvikle undervisningsforløb og varetage forsknings- og udviklingsopgaver.
Folketingsbeslutningen pålægger regeringen at arbejde for, at der i EU indføres et totalt stop for brug og salg af produkter, som indeholder stoffet bisfenol-A, og som kommer i kontakt med fødevarer, og i første omgang at indføre et nationalt forbud mod, at stoffet bruges i produkter, som er rettet mod 0-3-årige. Folketingsbeslutningen pålægger endvidere regeringen at arbejde for, at flest mulige EU-lande gennemfører et tilsvarende forbud.
Med folketingsbeslutningen giver Folketinget sit samtykke til, at Danmark ratificerer statutten for Det Internationale Agentur for Vedvarende Energi (IRENA). IRENA's formål er at fremme en øget og bæredygtig anvendelse af alle former for vedvarende energi for at mindske problemerne med energisikkerhed og ustabile energipriser. Det er samtidig overbevisningen, at øget brug af vedvarende energi kan yde et vigtigt bidrag til reduktion af udledningen af drivhusgasser og dermed til stabilisering af klimaet.
Beslutningsforslaget indebar, at der skulle være en periode på minimum 3 måneder mellem udskrivningen af en folkeafstemning om et eller flere af de danske forbehold og afholdelse af en sådan folkeafstemning.
SF foreslog bl.a., at regeringen pålagdes inden udgangen af folketingsåret at sikre, at man over for politiet indskærpede pligten til at undersøge motivet i forbindelse med potentielle hadforbrydelser, og at der oprettedes en task force under Rigspolitiet, som kunne rådgive i forbindelse med hadforbrydelser.
Loven indebærer, at den ca. 13 km lange strækning af den østjyske motorvej (E45) mellem motorvejskrydset ved Skærup og tilslutningsanlæg nr. 60 (Vejle Nord) udbygges fra fire til seks spor. Desuden anlægges der parallelspor i begge retninger mellem tilslutningsanlæg 61, Vejle Syd, og et eventuelt nyt tilslutningsanlæg for en motortrafikvej på strækningen Ødsted - Ny Højen - E45. Baggrunden for udvidelsen af motorvejsstrækningen er, at det er en af de strækninger på statsvejene, hvor trafikken stiger mest, hvor der er mest tung trafik, og hvor der ofte er problemer med at komme frem.   Lovforslaget var en udmøntning af aftalen "Bedre veje mv." af 2. december 2009 mellem regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti og Liberal Alliance.
Loven indebærer, at den ca. 6 km lange strækning af Helsingørmotorvejen (E47) fra umiddelbart syd for Øverødvej til tilslutningsanlæg nr. 9 ved Isterød udbygges fra fire til seks spor. Baggrunden for udvidelsen af motorvejsstrækningen var, at der på strækningen var stigende trafikbelastning og problemer med at komme frem.  Lovforslaget var en udmøntning af aftalen "Bedre veje mv." af 2. december 2009 mellem regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti og Liberal Alliance.
Loven indebærer en række ændringer i den eksisterende lov om sikring af kulturværdier i Danmark, som vedrører en højere værdigrænse og en lavere aldersgrænse for de genstande, der er omfattet af loven. Endvidere indebærer loven, at Kulturværdiudvalget får mulighed for længere sagsbehandlingstid i særlige tilfælde, at strafferammen for lovovertrædelser bliver højere, og at der indføres en forældelsesfrist på 5 år. Desuden indebærer loven en udvidet regelfastsættelse om auktionshuses forpligtelser ved udbud af kulturgenstande, f.eks. til at informere købere om regler for udførsel.
Loven indebærer, at hovedparten af det tidligere amtskommunale tilskud til kulturformål fremover administreres af Kulturministeriet efter udløb af den nuværende overgangsordning efter kommunalreformen. Det gælder tilskud til en række konserveringscentre m.v. og støtte til en række statsanerkendte museer efter museumslovens § 15. Loven indebærer endvidere, at kulturministeren får hjemmel til at fastlægge nærmere regler om beregning af statstilskud til museer. Desuden giver loven hjemmel til, at tidligere amtslige kommunalfuldmagtstilskud til kulturformål kan forvaltes via kulturaftalerne med kommunerne.
Loven gør det muligt for uddannelsessøgende under 18 år at få SU, hvis de går på en videregående uddannelse eller en privat udannelse.   Loven giver hjemmel til at samkøre oplysninger om tildeling af SU med oplysninger om, hvorvidt den uddannelsessøgende deler folkeregisteradresse med sine forældre. SU-styrelsen kan dermed foretage kontrol af, om den uddannelsessøgende reelt var udeboende i den periode, hvor den pågældende har fået SU som udeboende.  Loven indeholder enkelte andre, mindre ændringer af SU-loven.
Hidtil havde der ikke kunnet gives lavere karakter i forbindelse med ombedømmelse, når der var klaget over eksaminationsgrundlaget, prøveforløbet eller bedømmelsen.  Lovændringen betyder, at klager fremover kan få en lavere karakter end oprindelig, hvis klage over en prøve medfører, at uddannelsesinstitutionen tilbyder klager en ombedømmelse og klageren ønsker dette.   Ændringen i klagereglerne gælder for uddannelser under Undervisningsministeriet, dvs. de gymnasiale uddannelser, forberedende voksenundervisning, almen voksenuddannelse, erhvervsuddannelserne, farmakonomuddannelsen, erhvervsakademiuddannelserne, professionsbacheloruddannelserne, diplomuddannelserne og de videregående voksenuddannelser.
Loven har til formål - som et supplement til de ordinære danskuddannelser - at etablere et arbejdsmarkedsrettet danskundervisningstilbud (introdansk) til udlændinge, der tager ophold Danmark, fordi de har fået arbejde her. Kurset i introdansk skal så vidt muligt kunne tilrettelægges, så det passer til den arbejdssammenhæng, som den udenlandske arbejdstager indgår i, og til virksomhedernes behov. Loven betyder, at udenlandske arbejdstagere ikke behøver at vente på at få danskundervisning, til de er blevet folkeregistrerede, men kan påbegynde introdansk, allerede når de har ordinær beskæftigelse, har fast, lovligt ophold og har ret til at arbejde her i landet. Loven opdeler bl.a. også den aftalte modultakst i to dele: Den ene halvdel udbetales til udbyderen ved starten af et undervisningsmodul, og den anden del udbetales, når kursisten har bestået en modultest. Loven følger op på anbefalingerne i "Rapport fra arbejdsgruppen om danskuddannelse for voksne udlændinge", som blev offentliggjort i juni 2009.
Loven indebærer, at kontohavere i Særlig Pensionsopsparing (SP) frem til den 1. maj 2010 kan vælge mellem at få indestående udbetalt eller flytte dette til en anden pensionsordning. Beløb, hvor kontohaveren inden den 1. maj 2010 ikke har anmodet om udbetaling eller flytning, foreslås udbetalt automatisk. I forlængelse heraf foreslås SP afviklet, og indeståender, som det ikke har været muligt at udbetale, foreslås overført til ATP.  Loven skal ses i forlængelse af aftalen mellem regeringen (Venstre og Det Konservative Folkeparti) og Dansk Folkeparti om forårspakke 2.0 af 1. marts 2009 og de væsentlige ændringer i forudsætningerne for SP-ordningen, som den særudbetaling af SP, der lå i pakken, har medført. Loven er således en videreførelse og udbygning af lovforslag nr. L 168 fra folketingsåret 2008-09. Lovens hovedelementer træder i kraft dagen efter bekendtgørelsen i Lovtidende.
Loven handler om, hvordan registrering skal ske ved livets begyndelse og ved livets afslutning.  Med loven afskaffes forældres pligt til at anmelde fødsler, så fødselsregistreringen fremtidig baseres på jordemoderens fødselsanmeldelse. I forbindelse med fødsler, som helt overvejende sker på et hospital, udtager jordemoderen nu et cpr-nummer til barnet. Samtidig hermed bliver der indtastet oplysninger til brug for jordemoderens fødselsanmeldelse, der udskrives for derefter at blive sendt med almindeligt brev til det sogn, der skal foretage fødselsregistreringen. Oplysningerne overføres automatisk til Det Centrale Personregister. Registrering af dødsfald vil med loven blive baseret på elektronisk overførsel af de oplysninger, som lægerne allerede hidtil indrapporterede til sundhedsvæsenets edb-systemer i forbindelse med udstedelse af dødsattester. Med loven bortfalder pårørendes anmeldelsespligt, og dødsfald registreres væsentlig hurtigere.  Lovforslaget var en udmøntning af den digitaliseringsstrategi, som regeringen (Venstre og Det Konservative Folkeparti), Danske Regioner og KL aftalte i 2007.
Loven giver ministeren hjemmel til at afgive en forhåndsgodkendelse af en påtænkt foranstaltning på visse dele af fødevareområdet, eksempelvis af et produkts mærkning. Med loven indføres derudover hjemmel til, at godkendelse og kontrol med overholdelse af OECD's principper for god laboratoriepraksis kan henlægges til en privat institution.
Lov om vandsektorens organisering og økonomiske forhold er baseret på en bred politisk aftale fra 1. februar 2007 mellem Folketingets partier, bortset fra Det Radikale Venstre, om en mere effektiv sektor. Forligskredsen har efter lovens vedtagelse besluttet at udskyde prisloftreguleringen af vandsektoren fra 2010 til 2011. Den øvrige del af loven fastholdes uændret. Baggrunden for denne beslutning var, at Miljøministeriet modtog mange kritiske høringssvar i forbindelse med høringen af den bekendtgørelse, der skulle udmønte en central del af loven, nemlig prisloftreguleringen. Høringsparterne anførte, at det ikke var muligt at opnå et tilstrækkeligt overblik over den samlede regulering. For at sikre den bedst mulige start for de nye vandselskaber udskydes prisloftreguleringen 1 år fra 2010 til 2011.
Ifølge forslaget skulle der etableres behandlingstilbud til steroidmisbrugere i Danmark. Tilbuddet skulle sikre en effektiv behandling af misbrugerne. Desuden skulle regeringen sørge for, at der blev foretaget den fornødne forskning på området for at sikre en optimal behandling af steroidmisbrugerne. Behandlingstilbuddene skulle udarbejdes i samarbejde med de relevante parter og dermed være baseret på en kvalificeret vurdering af, hvordan steroidmisbrugere fik den bedste behandling. Forslagsstillerne fandt, at der burde oprettes to centre for steroidmisbrugere, som kunne tilbyde et samlet behandlingsforløb og akut behandling mod misbrug af steroider. Herudover skulle forskningen på området øges, f.eks. ved at udvide den eksisterende kapacitet på Syddansk Universitets Institut for Idræt og Biomekanik.
Ifølge forslaget skulle regeringen inden den 1. juli 2010 fremsætte forslag om en ordning, der indebar, at børn i alderen 0-6 år skulle indkaldes til de anbefalede syv forebyggende helbredsundersøgelser hos egen læge.
Loven giver erhvervsakademier, professionshøjskoler, ingeniørhøjskoler og medie- og journalisthøjskolen bedre muligheder for at tildele fripladser og stipendier til særlig dygtige udenlandske studerende.   Formålet er at tiltrække flere dygtige udenlandske studerende og dermed styrke uddannelsesinstitutionernes internationale uddannelsesmiljøer.
Det foresloges, at regeringen pålagdes i folketingssamling at fremsætte et lovforslag, der indebar, at cyklister i alderen 0-11 år skulle bære cykelhjelm. Desuden foresloges det bl.a., at forældre eller andre, som transporterede et barn under 12 år på deres cykel, eller som cyklede sammen med barnet, kunne stoppes og pålægges en bøde, hvis barnet ikke bar cykelhjelm.
Liberal Alliance foreslog, at regeringen pålagdes at fremsætte lovforslag om en ændring af ægteskabslovgivningen, som ligestillede homoseksuelle par med heteroseksuelle par, således at alle, der indgik ægteskab, opnåede samme rettigheder og pligter.
Socialistisk Folkeparti og Det Radikale Venstre ville have regeringen til at fremsætte lovforslag, der gav mulighed for, at dømte kriminelle kunne afsone den sidste del af straffen i elektronisk fodlænke i stedet for i fængsel.  Formålet med forslaget var at lette overgangen fra fængsel til frihed og dermed forhindre tilbagefald til ny kriminalitet. Ideen var, at der kunne stilles krav til uddannelse og start på arbejde tidligere i udfasningen. Forslaget betød bl.a., at der kunne være tale om at afsone i elektronisk fodlænke, i op til 6 måneder før man skulle løslades. Det var kun dem, der bestod en egnethedsvurdering, der kunne komme i betragtning til at få den alternative afsoningsmetode.  Hidtil havde fodlænke kunnet anvendes ved afsoning af domme på op til 3 måneders fængsel.
Loven giver undervisningsministeren bemyndigelser til at fastsætte nærmere regler om digital tilmelding og framelding ved erhvervsrettet voksen- og efteruddannelse.  Loven udmønter en aftale mellem regeringen (Venstre og Det Konservative Folkeparti), Dansk Folkeparti, Socialdemokratiet, Det Radikale Venstre og Socialistisk Folkeparti som led i Aftale om gennemførelse af politireformen og styrkelse af politiindsatsen. Aftalen indebærer, at administrationen af erhvervsrettet voksen- og efteruddannelse (VEU-administrationen) digitaliseres, og at effektiviseringsprovenuet indgår i finansieringen af politireformen og en styrkelse af politiindsatsen.   Loven bemyndiger endvidere undervisningsministeren til at fastsætte nærmere regler om adgang til arbejdsmarkedsuddannelsessystemet for personer med fast bopæl eller beskæftigelse på Færøerne og i Grønland.
Loven følger op på Europa-Kommissionens afgørelse af 17. juni 2009 vedrørende statsstøtte (afgørelse C 41/2009). Med loven undgås dobbeltregulering af de kvoteomfattede virksomheder ved både CO2-kvoter og CO2-afgift fra den 1. januar 2010.  Loven tilvejebringer hjemmel til, at skatteministeren kan sætte en vedtaget, men endnu ikke ikrafttrådt, fritagelse for CO2-afgift på brændsler for CO2-kvote-omfattede virksomheder i kraft i 2010. Således ophæves en bestemmelse om, at fritagelsen, når den sættes i kraft, skal have virkning tilbage fra 1. januar 2005, da det ikke er muligt at give fritagelsen virkning tilbage i tid efter Europa-Kommissionens afgørelse.  Endvidere tilgodeses industriens kvoteomfattede brændselsforbrug, ved at der sker en tilbageregulering af CO2-afgifts-belastningen ned til EU's minimumsafgiftssatser for perioden 2005-2009. Supplerende fritages den del af det kvoteomfattede brændselsforbrug, som er anvendt til mineralogiske processer m.v., ved tilbagereguleringen også for EU's minimumsafgifter for perioden 2005-2009. Dette er i overensstemmelse med energibeskatningsdirektivet.  Loven indeholder endelig nogle mindre tilpasninger til energiafgiftslovene, CO2-afgifts-loven, svovlafgiftsloven og lov om afgift af kvælstofoxider (NOx-afgifts-loven) samt en række tilpasninger, bl.a. vedrørende ikrafttrædelsesbestemmelserne, i tidligere vedtaget lovgivning (afgiftsrationaliseringen fra juni 2008) inden for Klima- og Energiministeriets ressortområde.  Loven trådte som hovedregel i kraft den 1. januar 2010.
Lovforslaget udmøntede en aftale mellem regeringen (Venstre og Det Konservative Folkeparti), Socialdemokratiet, Dansk Folkeparti og Det Radikale Venstre om en ungepakke, der sigtede mod at fremme indgåelse af nye praktikpladsaftaler. Lovforslaget fremsattes i lyset af finanskrisens negative påvirkning af praktikpladsområdet.  Loven forhøjer satserne for præmie og bonus til arbejdsgivere, der indgår uddannelsesaftale om erhvervsuddannelser, fra samlet op til 16.000 kr. til samlet op til 50.000 kr. pr. aftale.   Perioden, hvor Arbejdsgivernes Elevrefusion yder tilskud til arbejdsgivere til løn til elever, bliver forlænget til de første 7 måneder af praktiktiden.  Ændringerne er tidsbegrænsede og gælder for uddannelses- og praktikaftaler indgået fra den 5. november 2009 til den 31. december 2010.  Loven indebærer endvidere bl.a., at elever, der har påbegyndt trin 1 i skolepraktik inden udgangen af 2010 og gennemfører dette, får mulighed for at blive optaget i skolepraktik i efterfølgende trin.
Kommunernes budgetlægning for 2010 havde resulteret i en samlet stigning i det kommunale skatteprovenu på ca. 769,5 mio. kr. Regeringen (Venstre og Det Konservative Folkeparti) havde på denne baggrund som led i aftalen om finansloven for 2010 opnået enighed med Dansk Folkeparti om at gennemføre en modgående statsfinansieret nedsættelse af bundskatten for at kompensere borgerne for det højere kommunale skatteniveau fra 2010 med det formål at sikre, at skattestoppet blev overholdt.  Med loven reduceres bundskatten fra 2010 og følgende år med 0,09 procentenheder. I 2010 og 2011 sænkes bundskatten således fra 3,76 til 3,67 pct. I de følgende år, hvor bundskatten som led i skattereformen - forårspakke 2.0 - gradvis forhøjes med 1 procentenhed om året, samtidig med at sundhedsbidraget tilsvarende reduceres, sker der ligeledes en nedsættelse af satsen med 0,09 procentenheder, således at bundskatten fastsættes til 4,67 pct. i 2012 stigende til 11,67 i 2019 og følgende år. Herved ydes der kompensation til skatteyderne set under ét for det højere kommuneskatteniveau på ca. ¾ mia. kr. årligt fra og med 2010.  Loven har virkning fra og med indkomståret 2010.   Den lavere bundskat vil blive indarbejdet i SKATs forskudsændringssystem for 2010. Det indebærer, at de personer, der får ændret deres forskudsopgørelse i løbet af indkomståret 2010, vil få bundskattelettelsen i løbet af 2010, mens den resterende del af skatteyderne vil få skattenedsættelsen i forbindelse med årsopgørelsen for 2010, som er tilgængelig i skattemapperne i marts 2011.
Med loven fastholdtes ordningen med de længere kredittider for indeholdt A-skat og arbejdsmarkedsbidrag på det hidtidige niveau frem til november 2010. Herefter afvikledes de forlængede kredittider gradvis over de følgende 2 måneder, således at betalingsfristerne for indeholdt A-skat og arbejdsmarkedsbidrag fulgte de sædvanlige frister fra december 2010 og frem.  Lovforslaget var en udmøntning af den del af finanslovaftalen for 2010, hvor regeringen (Venstre og Det Konservative Folkeparti) og Dansk Folkeparti blev enige om at forlænge ordningen med længere kredittider for indeholdt A-skat og arbejdsmarkedsbidrag. Baggrunden for forlængelsen af den midlertidige ordning var, at selv om forholdene på de finansielle markeder var forbedret, så var situationen endnu ikke normaliseret.  Ændringerne trådte i kraft den 7. december 2009, som var dagen for den første betalingsfrist, der med loven ønskedes udskudt.
Loven skal sikre, at en forbruger ikke af økonomiske årsager afholder sig fra at føre en retssag mod en erhvervsdrivende, når den erhvervsdrivende ikke efterlever en afgørelse truffet af Forbrugerklagenævnet eller et godkendt, privat klage- eller ankenævn. Forbrugerstyrelsen vil kunne dække en forbrugers udgifter i forbindelse med en retssag på grundlag af en afgørelse eller et forlig indgået i forbindelse med en klagesagsbehandling. Derudover giver loven mulighed for, at Forbrugerstyrelsen kan dække en forbrugers udgifter i forbindelse med tvangsfuldbyrdelse af en klagenævnsafgørelse eller et forlig.
Lovforslaget har til formål at sikre, at indeståender på de såkaldte fritvalgsordninger, som blev indført ved overenskomsterne på LO og DA's område i 2007, fremover skal kunne dækkes uden for det udbetalingsloft, der gælder for Lønmodtagernes Garantifond. Lovforslaget er fremsat med baggrund i Konkursrådets udtalelse af 10. juni 2009, hvor rådet anfører, at der er behov for en præcisering af reglerne i forhold til, i hvilket omfang indeståender på fritvalgsordninger er omfattet af konkurslovens § 95. Lovforslaget skal derfor ses i sammenhæng med lovforslag nr. L 29 om konkursloven. Derudover indeholder lovforslaget en bemyndigelse til, at Lønmodtagernes Garantifond kan udvikle et digitalt system til boanmeldelse, som er obligatorisk for arbejdsgivere, kuratorer m.v.. Lovforslaget træder i kraft den 1. januar 2010.
Loven indebærer, at hædersgavebeløbet forhøjes med 2.100 kr., så beløbet pr. 1. januar 2010 udgør 16.100 kr. og 18.100 kr. for nogle modtagere. Hædersgaver udbetales bl.a. til personer, der under anden verdenskrig var tjenestegørende i allieret skibstjeneste eller var deporteret i koncentrationslejr samt sårede og efterladte efter faldne den 29. august 1943. Loven trådte i kraft den 1. januar 2010, og herved ophævedes lov nr. 1421 af 22. december 2004 om forhøjelse af hædersgaver.
Loven indebærer, at formuegrænsen for den supplerende pensionsydelse (ældrechecken) og helbredstillægget hæves med 10.000 kr. til 74.100 kr. Folkepensionister, hvis formue ikke overstiger 74.100 kr., kan fremover få udbetalt den supplerende pensionsydelse, og folkepensionister og førtidspensionister, der har fået tilkendt førtidspension efter reglerne fra før den 1. januar 2003, vil fremover kunne modtage helbredstillæg, hvis deres formue ikke overstiger 74.100 kr. Der gælder samme formuegrænse for helbredstillægget og den supplerende pensionsydelse. Lovforslaget var er en udmøntning af aftalen mellem regeringen (venstre og Det Konservative Folkeparti) og Dansk Folkeparti om finansloven for 2010. Loven trådte i kraft den 1. januar 2010.
Med loven overfører Arbejdsmarkedets Feriefond 450 mio. kr. til statskassen. Beskæftigelsesministeren fastsætter de nærmere regler om overførslen. Loven skal bidrage til finansieringen af en forstærket indsats for flere praktikpladser til unge, som udmøntes med lovforslag nr. L 77, og som er et led i aftalen af 5. november 2009 mellem regeringen (Venstre og Det Konservative Folkeparti), Socialdemokratiet, Dansk Folkeparti og Det Radikale Venstre om udmøntningen af globaliseringspuljen. Loven trådte i kraft den 1. januar 2010.
Med beslutningsforslaget opfordredes regeringen til at tage initiativ til at lave uafhængige og systematiske evalueringer af internationale organisationer, der arbejdede med udviklingsarbejde (FN, verdensbankgruppen, udviklingsbankerne osv.). Formålet med evalueringerne skulle være at udnytte den danske bistand mere effektivt ved at klarlægge effektiviteten i deres arbejde med udvikling og bistand samt opfyldelse af de danske mål med udviklingsbistanden. Evalueringen skulle være baseret på inspiration fra f.eks. den svenske og den hollandske model for evaluering af multilaterale organisationer.
Beslutningsforslaget foreslog, at Folketinget opfordrede regeringen til at indlede et samarbejde med de nordiske udviklingsministre om et omfattende hjælpeprogram rettet mod børn i Gaza. Hjælpeprogrammet foresloges udarbejdet gennem en fælles nordisk programidentifikation.
Efter beslutningsforslaget skulle regeringen i folketingsåret 2009-10 fremsætte lovforslag om forbud mod kosmetisk brug af solarier for unge under 16 år.
Med folketingsbeslutningen giver Folketinget sin godkendelse af Danmarks tiltrædelse af konventionen om klyngeammunition. Konventionen forpligter bl.a. de deltagende stater til aldrig at bruge, udvikle eller oplagre klyngeammunition.
Med folketingsbeslutningen giver Folketinget sit samtykke til, at et dansk militært bidrag indsættes i NATO's Operation Ocean Shield som led i den internationale indsats mod pirateri ud for Afrikas Horn. Det danske bidrag ventes at skulle deltage i perioderne ultimo januar til medio marts 2010 og igen fra juli/august til november/december 2010. Bidraget vil bestå af op til 180 personer. Primært et støtteskib af ABSALON-klassen inkl. helikopter og maritim indsatsenhed (militærpoliti, mineryddere og maritime specialstyrker) og et bidrag til operationens ledelse i form af en styrkechef og en stab med ca. 12 danske og seks internationale officerer stillet til rådighed af forskellige NATO-lande.
Forslaget til folketingsbeslutning om at reformere Københavns styreform sigtede på at indføre flertalsstyre i bystyret, så alle borgmestrene ligesom overborgmesteren havde et flertal bag sig. Beslutningsforslaget blev trukket tilbage af forslagsstillerne.
SF foreslog, at regeringen pålagdes at udarbejde et samlet reformforslag for Kriminalforsorgen i Frihed (KIF). Reformforslaget skulle indebære, at KIF's tilsynsordning blev gjort mere udadgående, at der oprettedes en mentorordning under KIF for egnede dømte kriminelle, og at der på forsøgsbasis indførtes stormøder ved bl.a. prøveløsladelser. På disse stormøder var det tanken, at f.eks. kommunen, den tilsynsførende, arbejdspladsen og lærere deltog.
Forslaget ville pålægge regeringen at nedsætte et uafhængigt nævn til at sikre offentligt ansattes ytringsfrihed. Offentligt ansatte skulle kunne henvende sig til nævnet anonymt for at få rådgivning og støtte, når de overvejede at bruge deres ytringsfrihed til at fortælle om forholdene på deres arbejdsplads. Ud over at rådgive og støtte skulle nævnet videreudvikle metoder til at skabe og forbedre en åben dialog i den offentlige sektor.  Baggrunden for forslaget var, at man ville skabe bedre muligheder for, at offentligt ansatte kunne ytre sig problemfrit.  Med forslaget skulle der desuden indføres regler om omvendt bevisbyrde i sager, hvor offentligt ansatte afskedigedes, forflyttedes eller udsattes for lignende sanktioner fra arbejdsgiverens side, efter at de havde brugt deres grundlovssikrede ytringsfrihed.
Med loven indføres der fradrag for udgifter til plantning af flerårige energiafgrøder, der afholdes den 1. januar 2010 eller senere. Det drejer sig om ask, el, elefantgræs, hassel, pil, poppel og præriegræs.  Det er en betingelse for fradraget, at den skattepligtiges areal med de nævnte plantearter i ren eller blandet bestand er på mindst 0,30 hektar. Dette svarer til arealkravet for at opnå støtte efter enkeltbetalingsordningen under EU-landbrugsstøtteordningerne. Der kan ikke opnås fradrag for udgifter, der afholdes til plantning af flerårige energiafgrøder uden for EU/EØS, Grønland og Færøerne.  Hvis betingelserne for fradraget er opfyldt, kan det opnås af enhver virksomhed eller borger, dvs. erhvervsvirksomheder, hobbyvirksomheder, lønmodtagere etc.  Lovforslaget var et element i aftale om Grøn Vækst, som regeringspartierne (Venstre og Det Konservative Folkeparti) og Dansk Folkeparti indgik den 16. juni 2009.  Loven skal fremme dyrkning af flerårige energiafgrøder for at udnytte de klima- og miljømæssige fordele, der er forbundet med at anvende disse afgrøder til produktion af energi. Dette kan bidrage positivt til at reducere udledningen af drivhusgasser, kvælstof og pesticider. Formålet er også skattemæssigt at ligestille flerårige energiafgrøder med øvrige landbrugsafgrøder. Udgifter til plantning af flerårige energiafgrøder behandles i dag som ikkefradragsberettigede etableringsomkostninger. Udgifter til såning af etårige afgrøder som f.eks. korn og raps kan i dag fradrages som driftsomkostninger.  Loven har virkning fra og med den 1. januar 2010.
Loven gør den såkaldte mentorordning på folkehøjskoler permanent. Ordningen bliver udvidet til også at gælde husholdningsskoler og håndarbejdsskoler.   Baggrunden for lovforslaget var forsøgene med mentorordning på folkehøjskoler i 2007-09. Forsøgene viste, at unge, der var i risikogruppen for aldrig at gennemføre en ungdomsuddannelse, blev motiverede og kvalificerede til at finde vej til en kompetencegivende uddannelse.
Formålet med loven er at mindske energiforbruget i nye og eksisterende bygninger.  Loven skal sikre, at bygningsejere vælger de mest energieffektive, rentable løsninger, når de alligevel bygger om, renoverer eller skifter bygningsdele og installationer (komponenter) ud. Kravene vil være privatøkonomisk rentable, dvs. at merudgiften ved den energieffektive løsning tjenes ind ved energibesparelser over komponentens levetid.  Loven præciserer, at den professionelle bygherre er erstatningsansvarlig for tab, som følge af at byggeriet ikke udføres i overensstemmelse med bygningsreglementet. Loven implementerer endvidere to EU-direktiver, bl.a. direktiv om bevaring af naturtyper og vilde dyr og planter. Reglerne til gennemførelse af dette direktiv vil forhindre, at byggeri opføres i strid med beskyttelseshensynene i internationale naturbeskyttelsesområder.
Beslutningsforslaget opfordrede regeringen til at fremsætte et lovforslag, der skulle forbyde import af dun og fjer og produkter, hvori dun og fjer indgik, fra Kina. Beslutningsforslaget opfordrede også regeringen til at arbejde for et forbud mod import af dun og fjer og produkter, hvori dun og fjer indgik, fra Polen og Ungarn. Dette forbud skulle være midlertidigt og kun gælde, indtil disse to lande havde dokumenteret, at producenter i disse lande ikke længere plukkede dun og fjer af levende fjerkræ.  Formålet med forslaget var at sikre, at Danmark ikke importerede og solgte dun og fjer eller produkter indeholdende dun og fjer, som var plukket af levende fjerkræ.
Beslutningsforslaget pålagde regeringen at fremsætte forslag, der indebar, at patienter med medfødte, sjældne sygdomme, som havde ekstraordinært behov for tandbehandling som en følge af en sådan sygdom, kunne få tilskud til den tandbehandling. Patienterne ville skulle betale de første 2.000 kr. om året på samme måde som de patienter, der allerede var omfattet af tilskudsordningen i § 166 i sundhedsloven.
Forslagsstillerne ønskede med forslaget, at der igangsattes et lovforberedende arbejde, som skulle munde ud i et lovforslag, der indførte et nyt asylklagesystem. Det nye asylklagesystem skulle sikre gennemsigtighed i asylsagsbehandlingen, øge asylansøgeres retssikkerhed og sikre dem ret til at få prøvet deres sag ved domstolene. I modsætning til alle andre forvaltningsafgørelser kunne afslag på asylansøgninger nemlig ikke indklages for en domstol. Asylansøgere var ligeledes afskåret fra at klage til Folketingets Ombudsmand over sagsbehandlingen i Flygtningenævnet. Forslagsstillerne foreslog, at det nye asylklagesystem blev bygget op efter svensk forbillede.
Loven har til formål at gøre repatriering til et gunstigt alternativ til en tilværelse i Danmark for udlændinge med ingen eller ringe tilknytning til arbejdsmarkedet og ældre udlændinge, der ønsker at tilbringe deres alderdom i hjemlandet.   I loven udvides den kreds af personer, der kan modtage hjælp efter repatrieringsloven. Dernæst forhøjes den hjælp, der kan ydes til etablering i forbindelse med tilbagevenden, væsentligt. Desuden forhøjes reintegrationsbistanden til ældre udlændinge, der repatrierer. Endelig ændres refusionen af kommunernes udgifter til hjælp til repatriering fra 75 pct. til 100 pct. med henblik på at styrke kommunernes grundlag for at tilbyde repatriering.  Den forhøjede hjælp til repatriering og den supplerende reintegrationsbistand kan alene ydes i en tidsbegrænset periode fra 2010 til 2013. Herefter vil ændringerne blive taget op til revision.   Lovforslaget var en konsekvens af den aftale om en styrket repatrieringsindsats, som blev indgået den 12. november 2009 af regeringen (Venstre og Det Konservative Folkeparti) og Dansk Folkeparti som led i aftalen om finansloven for 2010.
Ca. halvdelen af statens i alt ca. 568 sommerhusgrunde med private sommerhuse var enten solgt eller sat til salg, eller salg var under forberedelse. Den anden halvdel var beliggende på arealer med fredskovspligt eller klitfredning og derfor underlagt et udstykningsforbud. Loven vil give også disse sommerhusejere mulighed for at købe de sommerhusgrunde, som deres hus ligger på, og som de nu lejer af staten. Loven vedrører alene udstykningsmulighederne for de nævnte konkrete arealer, som i mange år har været bebygget med sommerhuse i privat eje. Den hidtidige anvendelse ændres ikke. Fredskovspligt og klitfredning opretholdes på arealerne. Det vil være frivilligt for sommerhusejerne, om de vil købe de udstykkede grunde eller fortsætte som lejere.
Lovforslaget var er en del af den lovgivningsmæssige gennemførelse af aftalen om Grøn Vækst mellem regeringen (Venstre og Det Konservative Folkeparti) og Dansk Folkeparti. Med loven oprettes en jordfordelingskommission i hvert af de områder, der dækkes af en jordbrugskommission. Desuden indføres et generelt enkendelsessystem, så der i alle jordfordelingssager fremover kun afsiges én jordfordelingskendelse.
Forslaget pålagde regeringen i folketingsåret at fremsætte lovforslag, der gjorde det nemmere at udstyre demente i bo- eller dagtilbud og demente i eget hjem med alarm- og pejlesystemer, så de demente personer hurtigt kunne opspores, hvis de forvildede sig bort.
Forslaget pålagde regeringen at fremsætte lovforslag, der sikrede, at selvvalgt enlige forældre fik ret til særligt børnetilskud på lige fod med alle andre enlige forældre.
Formålet med loven er at gennemføre en samlet regulering, der er særlig rettet mod malkekvægs velfærd. Loven indeholder en række mindstekrav til hold af kvæg og afkom af malkekvæg og udgør et supplement til den øvrige dyrevelfærdslovgivning. Lovforslaget byggede på et lovudkast i en rapport om hold af malkekvæg, som en arbejdsgruppe nedsat af Justitsministeriet udarbejdede i februar 2009. I arbejdsgruppen deltog bl.a. repræsentanter for landbrugserhvervet og for dyreværnsorganisationer.
Beslutningsforslaget gik ud på, at der på motorveje med mindst tre vejbaner pr. retning skulle reserves en vejbane pr. retning til elbiler, hybridbiler, brintbiler, køretøjer med mere end en person, herunder busser, og til udrykningskøretøjer. Desuden indgik det i beslutningsforslaget, at mulighederne for at bruge internettet til at finde personer at køre sammen med skulle forbedres. Formålet med forslaget var at mindske trængsel og forurening.
Med beslutningsforslaget foresloges, at regeringen skulle arbejde for, at danske og andre NATO-styrker forlod Afghanistan snarest muligt. Samtidig foresloges en ny politik iværksat med fokus på øget udviklingsbistand, lokale aftaler om fred og forsoning og indsættelse af en FN-ledet fredsbevarende styrke.
Forslaget pålægge regeringen at ændre reglerne for humanitære organisationers og patientorganisationers mulighed for landsindsamlinger snarest muligt. Forslagsstillerne ønskede, at der skete en modernisering og liberalisering af reglerne for, hvem der måtte foretage landsindsamlinger.  Baggrunden var, at de gældende regler fra 1971 var utidssvarende. F.eks. eksisterede flere af de organisationer, som fik mulighed for landsindsamlinger i 1971, ikke længere. Der var siden kommet en række nationale og internationale humanitære aktører og patientorganisationer, herunder soldaterforeninger, til, som ikke kunne lave landsindsamlinger efter de gældende regler. Derudover var der foreninger, der kun havde ret til at samle ind i et geografisk afgrænset område, men som også gerne ville have mulighed for at lave landsdækkende indsamlinger.  Retsudvalget afgav beretning over forslaget den 19. augsut 2010. Af beretningen fremgår, at udvalget med tilfredshed har konstateret, at justitsministeren i forlængelse af de problemstillinger, som beslutningsforslaget satte fokus på, har besluttet at nedsætte et udvalg, som skal gennemgå reglerne for offentlige indsamlinger.
Beslutningsforslaget pålagde regeringen at fremsætte lovforslag, der etablerede rammerne for en videnskabelig forsøgsordning med sundhedsrum for hårdt belastede stofmisbrugere. Beslutningsforslaget var en stort set uændret genfremsættelse af beslutningsforslag nr. B 145 fra folketingsåret 2008-09.
Beslutningsforslaget pålagde regeringen senest i folketingsåret 2010-11 at fremsætte lovforslag, således at alle anerkendte eller godkendte trossamfunds medlemmer kunne betale medlemsbidrag til deres trossamfund via skatteopkrævningen, og således at der fastsattes en øvre grænse for fradrag i skat af bidrag til anerkendte eller godkendte trossamfund.  Baggrund: Formålet med beslutningsforslaget var at sikre, at alle anerkendte og godkendte trossamfunds medlemmer kunne betale medlemsbidrag til deres trossamfund via indkomstskatten, i lighed med hvad der gjaldt for medlemmer af folkekirken hidtil. Samtidig skulle der fastsættes en øvre grænse for fradrag i skat af bidrag til anerkendte og godkendte trossamfund. Samtidig med ligestilling med hensyn til medlemsbidrag, der opkrævedes via skattevæsenet, skulle den gældende ordning ophæves, hvorefter godkendte trossamfund skulle kunne trække bidrag, der ikke var underlagt noget loft, fra i skat. Beslutningsforslaget blev taget tilbage af forslagsstillerne inden 1. behandling.
Lovforslaget har til formål at udmønte det veterinærforlig, som blev indgået i august 2008 mellem regeringen, Dansk Folkeparti og Det Radikale Venstre. Lovforslaget skal tilvejebringe hjemmel til at udstede regler om obligatorisk sundhedsrådgivnings i større svine- og kvægbesætninger og for andre dyrearter, herunder bl.a. mink. Derudover foreslås en række tiltag i forhold til ulovlige lægemidler til dyr. Endelig foreslås reglerne om autorisation af dyrlæger uddannet i udlandet ændret.
Beslutningsforslaget pålagde regeringen at fremsætte de nødvendige lovforslag, der sikrede, at den kommunale tandpleje kunne udføre opsøgende og forebyggende tandpleje af socialt udsatte borgere over 18 år på kommunale klinikker.
Loven indeholder en række ændringer af lov om dyrlæger og lov om hold af dyr. Loven har til formål at udmønte det veterinærforlig, som blev indgået i august 2008 mellem regeringen (Venstre og Det Konservative Folkeparti), Dansk Folkeparti og Det Radikale Venstre. Loven skal tilvejebringe hjemmelmæssigt grundlag for at udstede regler om obligatorisk sundhedsrådgivning i større svine- og kvægbesætninger og for andre dyrearter, herunder bl.a. mink.
Loven indeholder en række tiltag i forhold til ulovlige lægemidler til dyr, herunder bl.a. om effektivisering af kontrollen og mulighed for at give samtykke ved administrativ beslaglæggelse og konfiskation af ulovlige lægemidler til dyr. Derudover ændres reglerne om autorisation af dyrlæger, der er uddannet i udlandet, så relevant, dokumenterbar erhvervserfaring kan tillægges betydning ved skønnet over, om den pågældende uddannelse kan sidestilles med dyrlægeuddannelsen på Københavns Universitet.
Med beslutningsforslaget opfordredes regeringen til at etablere en fond, der satte fokus på investering i klimavenlige teknologier i udviklingslande. Fonden skulle bl.a. vurdere investeringsmulighederne ud fra deres rentabilitet, så man investerede i de økonomisk mest rentable og klimavenlige teknologier. Det foresloges, at fonden blev administreret af Investeringsfonden for Udviklingslande (IFU) og baseredes på lignende principper.
Formålet med beslutningsforslaget var, at regeringen skulle fremlægge en handlingsplan, der sikrede en reduktion af CO2-udslippet fra lastbiler. Det skulle dels ske gennem nationale initiativer og dels gennem forslag til yderligere reduktioner, der kunne gennemføres på EU-niveau. Forslagsstillerne ønskede, at handlingsplanen skulle sikre, at der blev tale om en hurtig reduktion af CO2-udslippet fra lastbiler, og at reduktionen blev på mindst 20 pct.
Beslutningsforslaget gik ud på, at der skulle indføres en mærkningsordning for autostole. Baggrunden for beslutningsforslaget var, at en række crashtest, som var foretaget af bl.a. FDM og Forbrugerrådet, havde vist, at børn i biler, som påkørtes fra siden, risikerede at blive slynget mod karrosseriet med risiko for livsfarlige kvæstelser. Da der ikke var lovmæssig pligt til at teste autostolenes modstandsdygtighed ved sidekollision og der heller ikke fandtes krav til salgsstederne om rådgivning af kunderne, ønskede forslagsstillerne, at der indførtes en officiel dansk mærkningsordning af autostole til børn.
Lovforslaget indebar, at sygehusene skulle tilbyde at udarbejde en rehabiliteringsplan, der tog højde for patientens samlede sundhedsmæssige situation og behov for sundhedsmæssig efterbehandling efter udskrivning fra sygehus, frem for kun at tage højde for patientens behov for fysisk genoptræning. Kommunerne skulle efter forslaget tilbyde vederlagsfri rehabilitering til personer, der efter udskrivning fra sygehus havde et begrundet behov for rehabilitering. Dermed skulle bestemmelsen, som efter de gældende regler omfattede fysisk genoptræning, udvides til at omfatte en samlet sundhedsmæssig rehabiliteringsindsats.
Formålet med loven er at gennemføre en revision af reglerne om behandling af klager over politipersonale og om behandling af straffesager mod politipersonale. Loven indebærer, at der oprettes en ny myndighed - Den Uafhængige Politiklagemyndighed - der skal undersøge og træffe afgørelse i sager om politiets adfærd i tjenesten. Endvidere skal myndigheden efterforske strafbare forhold begået af politipersonale i tjenesten og sager om personer, der er døde eller kommet alvorligt til skade som følge af poliets indsat eller i politiets varetægt. Den nye myndighed vil være uafhængig af både politiet og anklagemyndigheden. Det vil således fortsat være den almindelige anklagemyndighed, der tager stilling til selve tiltalespørgsmålet i straffesager, hvor politipersonale er involveret.
Beslutningsforslaget pålagde regeringen at tilbyde alle boligejere et gratis klimatjek af deres bolig. Dermed ville de få et sagligt beslutningsgrundlag for at investere i klimaforbedringer af boligen. Tilsvarende skulle kurveknækkeraftalerne med virksomheder fremmes, så de tilskyndedes til at spare på energien og dermed reducere Danmarks CO2-udledning. Man foreslog, at der afsattes 250 mio. kr. årligt i 2010 og 2011 til ordningen.
Beslutningsforslaget opfordrede regeringen til at sikre, at antallet af svin i Danmark ikke blev øget, ved at indføre et omgående stop for udvidelse af ikkeøkologiske eksisterende svinebedrifter og stop for etablering af ikkeøkologiske nye bedrifter.
Beslutningsforslaget pålagde regeringen at iværksætte, at Danmark blev overfløjet og fotograferet med en varmefølsom kamerateknologi, som kunne registrere varmespildet fra alle bygninger, og at oplysningerne bearbejdedes og gjordes frit tilgængelige for alle på internettet. Dermed ville der blive skabt et sagligt grundlag for investeringer i energiforbedringer af bygninger.  Man foreslog, at der afsattes 80 mio. kr. til forslaget.
Beslutningsforslaget pålagde regeringen at oprette en pulje på 20 mio. kr. til oplysning om klimaet. Fonden skulle give støtte til oplysning, kampagner, undervisningsmateriale og information om klimaet og klimaforandringerne, og modtagerne ville være både foreninger, organisationer, enkeltpersoner, virksomheder og kommuner. Socialdemokratiet foreslog, at der afsattes i alt 20 mio. kr. til forslaget i årene 2010 og 2011.
Beslutningsforslaget pålagde regeringen at etablere en infrastruktur, der ville gøre elbiler tilgængelige for flest mulige danskere. Man foreslog, at der afsattes i alt 400 mio. kr. i årene 2010-2011 med henblik på at etablere mere end 20.000 ladestationer til almindelig opladning og 2.000 ladestationer til lynopladning. Danmark skulle være verdens førende nation med hensyn til elbiler, og målet var 100.000 elbiler i 2015.
Beslutningsforslaget pålagde regeringen at oprette en pulje til kommunernes tilpasning til klimaforandringerne. Kommunerne skulle kunne søge midler fra puljen til f.eks. renovering og klimatilpasning af kloakker, og de ville kunne få dækket op til halvdelen af omkostningerne. Man foreslog, at der afsattes i alt 1 mia. kr. til puljen i årene 2010 og 2011.
Beslutningsforslaget pålagde regeringen at indføre en miljømærkning af friskfanget fisk, som garanterede forbrugeren, at fisken var fanget og behandlet bæredygtigt. Samtidig pålagdes regeringen at indføre en støtteordning, der gjorde miljømærkningen attraktiv for kystfiskere, og at sikre en administration af miljømærkningen, som forbrugerne kunne have tillid til.
Loven ændrer for det første reglerne om indvandringsprøven, som er en prøve, der fremover bl.a. skal bestås af personer, der søger om ægtefællesammenføring i Danmark, og også af religiøse forkyndere. Med de ændrede regler skal ansøgere om ægtefællesammenføring først aflægge indvandringsprøven, når deres ansøgning er blevet forhåndsgodkendt. Desuden afskaffes muligheden for at aflægge prøven i udlandet.  For det andet justerer loven de regler, der vedrører asylansøgeres vilkår. Denne del af loven er en opfølgning på de anbefalinger, som i juni 2009 blev fremsat af regeringens ekspertudvalg vedrørende forholdene for asylansøgere i andre lande. Lovens opfølgning på disse anbefalinger indebærer bl.a. mulighed for advokatbistand til uledsagede mindreårige asylansøgere - også efter asylsagens afslutning. Endelig forenkles reglerne for økonomiske ydelser til asylansøgere, og loven ændrer også reglerne om karensperioder til værtsfamilier, der misbruger au pair-ordningen.
Beslutningsforslaget blev fremsat af Socialdemokratiet, og det opfordrede regeringen til hurtigst muligt at ændre reglerne for aflønning af deltidsansatte og frivillige brandfolk, så denne gruppe fremover modtog vederlag i stedet for løn. Beslutningsforslaget skulle ses i lyset af de konsekvenser, som de ændrede regler om supplerende dagpenge havde for denne gruppe.
Efter indstilling fra Retsudvalget tog Folketinget Folketingets Ombudsmands beretning for året 2008 til efterretning.
Med forslaget etableredes et nyt regime, der sikrede kommunerne statslig overførsel af ikke afregnet gæld. SKATs forsinkede eller manglende gældsinddrivelse skulle således efter en overgangsperiode på 4 år ikke længere være et problem for kommunerne, der hermed blev fyldestgjort.
Forslaget til folketingsbeslutning ville give borgere i en kommune eller i en region mulighed for med en underskriftsindsamling at forlange et ekstra valg til det pågældende kommunalråd. Der krævedes underskrifter fra mindst 35 pct. af antallet af afgivne stemmer ved det seneste valg.
Beslutningsforslaget pålagde regeringen at opdatere registreringen af beskyttede naturarealer under naturbeskyttelseslovens § 3 ved bl.a. at foreslå fastsat frister for den kommunale opdatering af forekomsten af beskyttede naturtyper. Beslutningsforslaget pålagde endvidere regeringen at sikre, at omlægning, gødskning og sprøjtning af § 3-natur helt ophørte, og at interesseorganisationer fik forbedret klageadgang til Naturklagenævnet. Yderligere pålagde beslutningsforslaget regeringen at foranledige, at de enkelte kommuner iværksatte lovliggørelsessager, bl.a. ved øget brug af luftfotos, og at foranledige en skærpelse af håndhævelsen af bestemmelserne.
Beslutningsforslaget pålagde regeringen at tage de nødvendige initiativer til styrkelse af tilsynet med beskyttede naturområder og i overensstemmelse med bl.a. følgende retningslinjer fremsætte forslag til lovændringer i Folketinget i foråret 2010: De statslige miljøcentre under By- og Landskabsstyrelsen skulle årligt vurdere, hvorvidt den kommunale indsats i hver enkelt kommune levede op til lovgivningens formål og til de krav, Danmark havde forpligtet sig til at efterkomme som følge af forpligtelser i henhold til EU-retten og internationale forpligtelser i øvrigt. Herudover skulle miljøcentrene overtage, for så vidt angik naturbeskyttelseslovgivningen, de regionale statsforvaltningers beføjelser efter den kommunale styrelseslov. Endelig skulle miljøministeren hvert andet år afgive en redegørelse til Folketinget om det af miljøcentrene udførte tilsyn.
Det Radikale Venstre foreslog, at regeringen opfordredes til at fremsætte et lovforslag om en overgangsordning, der forhindrede dansk beskatning af personer, der var bosiddende i Frankrig og Spanien forud for skatteministerens opsigelse af dobbeltbeskatningsoverenskomsterne (DBO'erne) med de to lande, og som i henhold til DBO'erne med de to lande havde fritagelse for betaling af skat til Danmark af løn eller andet vederlag for personligt arbejde.   Forslagsstillerne henviste til, at en lille gruppe på ca. 20 danskere, der før opsigelsen af DBO'erne havde bosat sig i Frankrig eller Spanien, pludselig fik en voldsom ændring i deres skattemæssige vilkår. Foruden den franske eller spanske skat skulle de nu betale dansk skat, som de hidtil havde været fritaget for som følge af DBO'erne.
Forslaget ville pålægge regeringen at lave et forsøg med, at domstolene i sager om partnervold gav den voldelige partner en betinget straf med vilkår om behandling. Forslaget ville også pålægge regeringen at sætte et udviklingsprojekt i gang for at gøre tilbuddet tilgængeligt på landsplan. Formålet med forslaget var at reducere antallet af sager om partnervold og undgå, at familier gik i opløsning på grund af vold, og at børn voksede op med vold og selv siden gentog den.
Formålet med loven er bl.a. at gennemføre det nye forbrugerdirektiv (Rådets direktiv 87/102/EØF). Loven indebærer bl.a. en styrkelse af forbrugernes retsstilling, når de indgår kreditaftaler med professionelle kreditgivere, herunder en fortrydelsesret. Forbrugerne får også bedre mulighed for at sammenligne forskellige kredittilbud, og kreditgiver får pligt til at foretage en vurdering af kundens kreditværdighed og forklare kunden konsekvenserne af kreditaftalen.
Loven indebærer bl.a., at der skal foretages en systematisk gennemgang af alle fredede bygninger i Danmark og udarbejdes en vejledende handlingsplan for bevaringen af den enkelte bygning. Endvidere præciserer loven, at det er et selvstændigt formål at formidle bygningskulturarven, ligesom det bliver muligt at frede selvstændige landskabsarkitektoniske landskaber. Desuden udvides de gældende fradragsregler for vedligeholdelsesudgifter vedrørende fredede bygninger m.v.
Der etableres en fond til grøn omstilling og erhvervsmæssig fornyelse. Fonden skal fremme virksomhedsrettet innovation gennem grøn omstilling og erhvervsmæssig fornyelse. Fonden skal have særligt fokus på små og mellemstore virksomheder.  Fonden tilføres i alt 760 mio. kr. fra globaliseringsreserven i 2010-2012. Herudover vil 50 mio. kr., der blev afsat med erhvervspakken i september 2009, også kunne administreres af fonden. Ved ændringsforslag, fremsat af økonomi- og erhvervsministeren blev der indsat en eksplicit hjemmel til, at regioner og kommuner kan medfinansiere projekter, og en bemyndigelse til økonomi- og erhvervsministeren til at fastsætte regler om, at fondens bestyrelse har mulighed for at kræve udbetalte tilskud tilbagebetalt ved væsentlig højere indtjening end forventet.
Beslutningsforslaget var fremsat af Socialdemokratiet, Socialistisk Folkeparti, Det Radikale Venstre og Enhedslisten. Det pålagde regeringen at fremsætte lovforslag, der ophævede varighedsbegrænsningen for udbetaling af sygedagpenge. Lovforslaget skulle træde i kraft senest den 1. juli 2010.
Beslutningsforslaget pålagde regeringen i folketingssamlingen at fremsætte forslag til lov, der fik den virkning, at kirurgisk kastration af svin skulle foregå under lokalbedøvelse. Forslaget skulle endvidere indeholde bestemmelser, der medførte, at svineproducenterne selv måtte administrere injektionen.
Beslutningsforslaget var fremsat af Socialistisk Folkeparti, og det pålagde regeringen senest den 1. april 2010 at fremsætte lovforslag til ændring af lov om barsel, således at faderen på samme måde som moderen fik ret til orlov i 14 uger i tilfælde af spædbarnsdød.
Beslutningsforslaget indebar, at der udarbejdedes en national handlingsplan for at styrke den rytmiske musik i Danmark. Formålet var at sikre gode udviklings- og vækstbetingelser for den rytmiske musik. I handlingsplanen foreslog man fem indsatsområder: digitalisering, eksport af rytmisk musik, støtte- og lånemuligheder for udøvelse af den rytmiske musik, livescenen og vækstlaget.
Beslutningsforslaget indebar, at det blev muligt for musikfestivaler at give donationer til de rytmiske spillesteder, der var berettiget til støtte fra Statens Kunstråd, uden at musikfestivalerne mistede deres momsfritagelse.
Loven indebærer, at der sikres en videreførelse af Blødererstatningsfonden, og at der åbnes mulighed for at tilføre fonden yderligere midler. Siden fonden blev oprettet i 1995, har dens formål været at sikre en særlig støtte i form af udbetalinger fra fonden til de blødere, som i 1980'erne blev smittet med hiv gennem deres faktorpræparater. Fonden skulle efter den gældende lov ophøre med sin virksomhed den 15. juni 2010. Loven trådte i kraft den 1. juni 2010.
Beslutningsforslaget pålagde regeringen at tage initiativ til, at der iværksattes en videnskabelig undersøgelse af klimabehandlings virkning på psoriasis og psoriasisgigt. Indtil der forelå en egentlig videnskabelig dokumentation for klimabehandlingens effekt, skulle patienterne have frit valg til at vælge mellem medicinsk behandling og klimabehandling. Patienterne skulle kunne modtage klimabehandlingen gratis i udlandet og i Danmark på lige fod med andre behandlingsformer i det danske sundhedssystem.
Beslutningsforslaget pålagde regeringen internationalt at arbejde for indførelse af en skat på finansielle transaktioner (en form for tobinskat).   Formålet var at lægge en dæmper på den mest ekstreme spekulation. Provenuet fra en sådan skat skulle gå til finansiering af indsatsen mod klimaforandringer.
Forslaget gik ud på at få regeringen til at fremsætte lovforslag om at gøre præmiepenge til medaljevindere ved OL skattefrie. Forslagsstillerne henviste til, at der fra flere ministres side var fremsat tilkendegivelser om at gøre præmiepenge til medaljevindere ved OL skattefrie.
Nyuddannede kandidater fra universiteterne og fra kandidatuddannelserne under Kulturministeriet m.v. - og færdiguddannede kandidater fra professionshøjskoler m.v., hvor der ikke er adgang til efterfølgende videreuddannelse - tilbydes en supplerende efteruddannelse med henblik på at sikre og udbygge kandidaternes erhvervskompetencer og dermed erhvervsmuligheder i et forløb af maksimalt 6 måneder for den enkelte deltager. Ordningen skal løbe et år fra den 1. februar 2010. Der er stillet 20. mio. kr. til rådighed for universiteterne m.v., således at deltagerne ikke kan afkræves deltagerbetaling. Deltagerne får med en samtidig ændring af SU-loven (lovforslag nr. L 95) mulighed for at få en SU-lignende ydelse under denne efteruddannelse. Der blev vedtaget en række mindre ændringsforslag, bl.a. ændringsforslag, der giver mulighed for, at ikke-ECTS-givende aktiviteter kan udløse taxameter og dermed være en del af det kompetenceudvidende forløb.
Loven indebærer en lovfæstelse af tilskudsordningerne for det danske mindretal i Sydslesvig på Undervisningsministeriets område.   Den danske stat har siden genforeningen i 1920 ydet tilskud til det danske mindretal i Sydslesvig. I 2009 udgjorde det samlede tilskud over 500 mio. kr. Størstedelen af tilskuddet ydes gennem Undervisningsministeriet til pædagogisk og kulturel virksomhed i Sydslesvig.  Loven indeholder bl.a. bestemmelser om formålet med tilskudsordningerne, om Sydslesvigudvalget, om tilskud og lån, om adgang til at iværksætte tilskudsmæssige sanktioner, om undervisningsministerens årlige rapport og om indhentelse af oplysninger hos tilskudsmodtagerne.
Loven indebærer, at den ca. 34 km lange strækning af Fynske Motorvej (E20) mellem Odense Vest og Middelfart udvides fra fire til seks spor. Baggrunden for udvidelsen af motorvejsstrækningen var, at trafikken på strækningen var steget meget gennem de senere år, ikke mindst efter åbningen af Storebæltsforbindelsen i 1998. Den øgede trafik havde medført, at der var problemer med at komme frem i myldretiderne.  Lovforslaget var et led i udmøntningen af aftalen "Bedre veje mv." af 2. december 2009 mellem regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti og Liberal Alliance.
Loven indebærer, at den ca. 7 km lange motortrafikvej Brande Omfartsvej udbygges til motorvej. Med udbygningen af omfartsvejen til motorvej vil hele strækningen mellem Vejle og Herning være motorvej i 2014.   Lovforslaget var et led i udmøntningen af aftalen "Bedre veje mv." af 2. december 2009 mellem regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti og Liberal Alliance.
Loven indebærer, at der anlægges en 5,2 km lang motortrafikvej mellem Assentoft og den Nordjyske Motorvej (E45) ved Sønder Borup. Samtidig nedklassificeres hovedlandevejen på strækningen mellem Nordjyske Motorvej (E45) og krydset Storegade/Gunnerupmosevej til kommunevej. Med motortrafikvejen afsluttes anden etape af det såkaldte nordlige hængsel ved Randers, som bl.a. skal sikre, at der er gode forbindelser fra Djursland til den Nordjyske Motorvej.  Lovforslaget var et led i udmøntningen af aftalen "Bedre veje mv." af 2. december 2009 mellem regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti og Liberal Alliance.
Loven skal skabe sammenhæng mellem visitationskompetence og finansieringsansvar på det specialiserede socialområde, hvor disse måtte være delt mellem handle- og betalingskommune. Udgangspunktet er, at den kommune, der betaler, samtidig har visitationskompetencen. Lovforslaget udmøntede en del af aftalen mellem regeringen (Venstre og Det Konservative Folkeparti) og KL (Kommunernes Landsforening) om kommunernes økonomi for 2010. Loven trådte i kraft den 1. august 2010.
Formålet med beslutningsforslaget var at sikre, at Den Lille Havfrue ikke blev sendt til verdensudstillingen World Expo 2010 i Shanghai fra den 1. maj til den 31. oktober 2010. Den Lille Havfrue, der har været opstillet på Langelinie ved København siden 1913, skulle efter forslag fra Økonomi- og Erhvervsministeriet være en af hovedattraktionerne i den danske pavillon ved verdensudstillingen. Københavns Borgerrepræsentation skulle give sin godkendelse hertil, da Københavns Kommune ejer Den Lille Havfrue. Forslagsstillerne oplyste, at det ville få økonomiske konsekvenser for de små erhvervsdrivende i området, hvis Den Lille Havfrue fjernedes fra sin plads i hele højsæsonen, og at dette forslag ikke havde folkelig opbakning. Forslagsstillerne ønskede at pålægge Økonomi- og Erhvervsministeriet at trække sin anmodning om udlån tilbage.
I beslutningsforslaget opfordredes regeringen til i det indeværende folketingsår at fremsætte et lovforslag, der udvidede den gældende hjemmeserviceordning til også at gælde familier med børn under 14 år.
Folketingsbeslutningen pålagde regeringen at arbejde for, at der i EU indførtes et totalt stop for brug af og salg af produkter indeholdende stoffet bisfenol-A, samt herudover at indføre et forbud mod at anvende bisfenol-A i sutteflasker i Danmark, indtil stoffets farlighed var yderligere undersøgt og skærpede regler var indført i EU.
Beslutningsforslaget indebar, at det blev obligatorisk for motions- og fitnesscentre at være omfattet af dopingkontrol fra Anti Doping Danmark.
Med beslutningsforslaget opfordredes regeringen til at udskyde beslutningen om typevalg i forbindelse med indkøb af nye kampfly.
Det fremgik af den nye selskabslov, at det var økonomi- og erhvervsministeren, der ved bekendtgørelse satte loven i kraft, og ministeren kunne fastsætte, at forskellige dele af loven kunne sættes i kraft på forskellige tidspunkter. Det havde imidlertid vist sig, at selskabsloven ikke indeholdt en tilstrækkelig detaljeret hjemmel til, at ministeren kunne fastsætte de nødvendige konsekvensændringer i overgangsperioden.   Formålet med loven er derfor at præcisere og udbygge økonomi- og erhvervsministerens hjemmel til at fastsætte regler om delvis ikrafttræden og nødvendige konsekvensændringer i forbindelse hermed i en overgangsperiode, indtil de nødvendige it-tilpasninger er på plads.
Loven har primært til formål at sikre, at Danmark gennemfører FN's Internationale Arbejdsorganisations (ILO's) konvention om søfarendes arbejdsforhold og den europæiske aftale, der gennemfører dele af konventionen. Med loven forenkles og koordineres tilsynet på søfartsområdet, og der gennemføres en række andre ændringer af søfartslovgivningen til forbedring af sikkerheden til søs.
Loven sikrer, at menighedsråd, som ønsker at indgå samarbejde om oprettelse af fælles menighedsråd for to eller flere sogne inden for et pastorat, fremover i færre tilfælde skal ansøge Kirkeministeriet om dispensation fra lov om menighedsråd. Af loven fremgår, at et fælles menighedsråd fremover i højere grad selv kan fastsætte antallet af valgte medlemmer, ligesom der bl.a. skabes hjemmel til, at fælles menighedsråd kan vælge en kirkeværge for hver kirke. Endvidere foretages en række yderligere ændringer af teknisk karakter i lov om menighedsråd og lov om folkekirkens økonomi.  Baggrunden for lovforslaget var en gennemgang af dispensationsbestemmelserne i lov om menighedsråds kapitel 8. Disse bestemmelser havde fungeret en årrække, og de var i de senere år blevet benyttet i stigende omfang. Før menighedsrådsvalget i november 2008 modtog Kirkeministeriet således flere end 140 ansøgninger om dispensation til oprettelse af fælles menighedsråd på særlige vilkår i medfør af reglerne i kapitel 8. Kirkeministeriet imødekom alle disse dispensationsansøgninger, da ministeriet generelt fandt, at de enkelte menighedsråd er nærmest til vide, hvorledes det fælles menighedsråd bedst ville fungere lokalt. Der syntes derfor at være et behov for, at fælles menighedsråd i videre omfang selv kunne fastsætte rammerne for menighedsrådets sammensætning.
Lovforslaget behandledes sammen med lovforslag nr. L 103. Med de to love sammenlægges Naturklagenævnet og Miljøklagenævnet til det nye Natur- og Miljøklagenævn. Formålet er bl.a. at forenkle, styrke og effektivisere behandlingen af klagesagerne. Lovene udmønter en aftale mellem regeringen (Venstrer og Det Konservative Folkeparti) og Dansk Folkeparti om modernisering af klagesystemet på natur- og miljøområdet og styrkelse af borgernes retsstilling.  Lovene betyder også, at de grønne organisationer bliver ligestillet med erhvervsorganisationerne og får adgang til at indstille til ministeren, hvilke sagkyndige der skal sidde i nævnet. Det fastholdes, at de beskikkede sagkyndige medlemmer af nævnet udpeges på grund af deres faglighed og ikke som interesserepræsentanter. Herudover lægger lovforslagene op til etablering af et såkaldt kombinationsnævn. Derved sikres bevaring af både sagkyndig viden og lægmands- og dommermedvirken i klagesagsbehandlingen.  Den eksisterende sagsfordeling videreføres på de fleste områder, så nævnet som udgangspunkt sammensættes med sagkyndige i de sager, der hidtil er blevet behandlet af Miljøklagenævnet, og med læge medlemmer og dommere i de sager, hvor Naturklagenævnet hidtil har haft kompetencen.
Lovforslaget behandledes sammen med lovforslag nr. L 104. Med de to love sammenlægges Naturklagenævnet og Miljøklagenævnet til det nye Natur- og Miljøklagenævn. Formålet er bl.a. at forenkle, styrke og effektivisere behandlingen af klagesagerne. Lovene udmønter en aftale mellem regeringen (Venstre og Det Konservative Folkeparti) og Dansk Folkeparti om modernisering af klagesystemet på natur- og miljøområdet og styrkelse af borgernes retsstilling.  Lovene betyder også, at de grønne organisationer bliver ligestillet med erhvervsorganisationerne og får adgang til at indstille til ministeren, hvilke sagkyndige der skal sidde i nævnet. Det fastholdes, at de beskikkede sagkyndige medlemmer af nævnet udpeges på grund af deres faglighed og ikke som interesserepræsentanter. Herudover lægger lovforslagene op til etablering af et såkaldt kombinationsnævn. Derved sikres bevaring af både sagkyndig viden og lægmands- og dommermedvirken i klagesagsbehandlingen.  Den eksisterende sagsfordeling videreføres på de fleste områder, så nævnet som udgangspunkt sammensættes med sagkyndige i de sager, der hidtil er blevet behandlet af Miljøklagenævnet, og med læge medlemmer og dommere i de sager, hvor Naturklagenævnet hidtil har haft kompetencen.
Ifølge forslaget til folketingsbeslutning skulle regeringen i folketingssamlingen fremsætte lovforslag om en vejledende folkeafstemning om forbud mod etablering af nye minareter i forbindelse med moskeer.  I forslaget pointeredes det, at brugen af folkeafstemninger styrkede det direkte demokrati og dermed mindskede afstanden mellem borgere og politiske beslutningstagere.
Beslutningsforslaget pålagde regeringen at sikre, at der inden udgangen af 2010 indførtes et forbud mod kastration af smågrise, og at det omgående pålagdes alle svineproducenter at bedøve smågrisene ved kastration, indtil forbuddet trådte i kraft, og at give grisene postoperativ smertebehandling, når et godkendt lægemiddel forelå i 2010.
Ifølge forslaget skulle regeringen i folketingssamlingen udarbejde udkast til lovforslag om et forbud mod animeret og computergenereret børneporno. Forbuddet skulle minde om det forbud, der gjaldt i Sverige.   Målet var bl.a. gennem et forbud at give politiet mulighed for at lukke sider med børneporno på nettet. Derudover ville politiet få mulighed for at bruge animeret børnepornografisk materiale fundet sammen med rigtige børnepornografiske billeder til at løfte bevisbyrden og retsforfølge pædofile. Der skulle være en undtagelse for materiale, der havde kunstnerisk, medicinsk, videnskabelig eller lignende værdi.
Ifølge beslutningsforslaget skulle regeringen tage de nødvendige initiativer, som medførte, at alle landets sygehuse med fødeafdelinger forpligtedes til at sikre nybagte fædre/medforældre overnatningsmulighed sammen med moderen i forbindelse med barns fødsel. Forslaget var en næsten uændret genfremsættelse af beslutningsforslag nr. B 124 fra folketingsåret 2007-08 (2. samling).
Ifølge beslutningsforslaget skulle regeringen fremsætte lovforslag, der med virkning fra den 1. januar 2011 sikrede, at patienter med sjældne kræftsygdomme altid skulle kunne vælge at få en anerkendt behandling på sygehuse i et EU/EØS-land og få denne betalt, såfremt danske hospitaler ikke udførte et vist antal operationer, jf. Sundhedsstyrelsens tommelfingerregel for varetagelsen af en specialiseret funktion. Regeringen skulle endvidere komme med en redegørelse for, hvad mulighederne var for at udbygge og etablere samarbejde med udenlandske læger i EU/EØS-landene om sjældne sygdomme.
Loven har til formål at gennemføre to ændringsprotokoller af 1. november 2005 til SUA-konventionen (IMO's konvention til bekæmpelse af ulovlige handlinger mod søfartssikkerheden) og den tilhørende protokol om faste platforme. Loven sikrer endvidere, at Danmark opfylder forpligtelserne i FN's Sikkerhedsråds resolution 1540 til at føre kontrol med transport af dual use-produkter, der er bestemt til anvendelse i forbindelse med masseødelæggelsesvåben. (Dual use-produkter er produkter, der kan anvendes til åvel civile som militære formål, men som ikke er våben).  Der indføres et forbud mod transport af dual use-produkter, der skal anvendes i forbindelse med masseødelæggelsesvåben. Forbuddet omfatter også handlinger, der begås uden for Danmark. Lovlige transporter, der gennemføres i overensstemmelse med internationale aftaler om ikkespredning af masseødelæggelsesvåben, samt transporter, der foretages af danske militære myndigheder, undtages dog fra forbuddet. Loven indeholder endvidere en ændring af udleveringsloven.
Loven gennemfører et EU-direktiv, der indeholder en fælles køreplan for at opnå en god miljøtilstand på havområdet inden 2020. Loven fastlægger rammerne for at etablere en samlet forvaltning af natur, miljø og ressourcer i de danske farvande og for at koordinere denne forvaltning med de lande, som vi deler farvande med. En samlet forvaltning af havet skal sikre god miljøtilstand i havets økosystemer og muliggøre en bæredygtig udnyttelse af havets ressourcer.  Loven indeholder desuden en pligt for miljøministeren til at udarbejde havstrategier, som har til formål at beskytte, bevare og forebygge forringelse af havmiljøet og så vidt muligt genoprette skete skader. Endvidere skal de sikre, at det samlede pres fra menneskelige aktiviteter er foreneligt med opnåelse af god miljøtilstand.  Loven trådte i kraft den 15. juli 2010.
Beslutningsforslaget pålagde regeringen at tage initiativ til, at der skabtes andre behandlingstilbud til svært overvægtige end fedmekirurgisk behandling. Ud over sådanne behandlingstilbud skulle der opstilles en målsætning om, at antallet af overvægtige inden for en 10-årig periode skulle nedbringes med 15 pct. i forhold til det gældende niveau.
Beslutningsforslaget pålagde regeringen at tage initiativ til, at der stilledes minimumskrav til kvaliteten af den alkoholbehandling, som de danske kommuner tilbød alkoholafhængige. Der skulle etableres godkendelsesordninger for behandlingsinstitutioner og etableres standarder for personalesammensætning i den kommunale alkoholbehandling. Desuden skulle der etableres standarder for samarbejdet mellem kommuner, alkoholbehandlere, praktiserende læger og somatiske og psykiatriske sygehusafdelinger.
Efter beslutningsforslaget skulle regeringen fremsætte lovforslag, der sikrede følgende ændringer på høreapparatområdet: Der skulle udvikles en fælles obligatorisk kvalitetsmåling for både offentlige og private høreklinikker. Der skulle etableres en fælles indkøbsordning for anskaffelse af høreapparater til udlevering hos offentlige og private høreklinikker. Herudover skulle det ikke være muligt for speciallæger i øre-, næse- og halssygdomme, der praktiserede under sygesikringen, at have økonomiske interesser i private høreklinikker, som de henviste til.
Ifølge loven skal ministeren fremsætte lovforslag om en revision af loven om røgfri miljøer i folketingsåret 2011-12, således at eventuelle nye regler kan sættes i kraft den 15. august 2012, hvor loven har virket i 5 år.  I henhold til den gældende lov skulle ministeren for sundhed og forebyggelse fremsætte forslag om revision af loven i folketingsåret 2009-10.
Med loven meddeler Folketinget sit samtykke til, at den folkeretligt bindende traktat af 3. september 2008 mellem Danmark og Tyskland om en fast forbindelse over Femern Bælt kan ratificeres på Danmarks vegne. Desuden bemyndiges transportministeren til at undersøge og projektere en fast forbindelse over Femern Bælt med tilhørende landanlæg i Danmark.
Formålet med loven er at supplere EU's passagerrettighedsforordning med enkelte bestemmelser. Forordningen gælder direkte i Danmark, når den træder i kraft den 3. december 2009, og loven indeholder bestemmelser, der supplerer den. Loven indebærer således, at jernbanevirksomhedernes forretningsbetingelser skal suppleres med oplysninger om passagerernes rettigheder. Endvidere indgår det, at der fastsættes regler om sanktioner for overtrædelse af forordningen, om passagerernes personlige sikkerhed og om klager til Jernbaneklagenævnet over forhold vedrørende passagerrettighedsforordningen.
Loven bemyndiger transportministeren til at anlægge en motorvej ved Silkeborg mellem Funder og Låsby. Lovforslaget var en udmøntning af aftaler af 26. juni og 3. december 2008 mellem regeringen, Dansk Folkeparti og Det Radikale Venstre om motorvejsprojektet ved Silkeborg. Heri indgik, at motorvejens linjeføring skulle følge den såkaldte Kombilinie.
Loven ophæver bestemmelsen om, at det er vejbestyrelsen eller vejmyndigheden, der udarbejder forslag om sikkerhedsforanstaltninger vedrørende jernbaneoverkørsler, som skal godkendes af transportministeren. I stedet giver loven transportministeren en bemyndigelse til at fastsætte nærmere regler om godkendelsen af sikkerhedsforanstaltninger vedrørende jernbaneoverkørsler. Formålet med loven er bl.a. at sikre en klar ansvarsfordeling mellem de forskellige aktører på vej- og jernbaneområdet.
Loven har bl.a. som formål at præcisere fordelingen af takstkompetence mellem trafikselskabet og jernbanevirksomhederne, der bygger på en opdeling af trafikselskabets område i takstområder. Baggrunden for denne ændring var den politiske aftale af 30. maj 2007 mellem regeringen (V og K) og DF og RV om rammer for fremtidens takstsystemer.
Beslutningsforslaget pålagde regeringen inden udgangen af 2010 at fremsætte et lovforslag, der fik den virkning, at import af fødevarer, der var fremstillet ved tvangsfodring af dyr, blev forbudt, og at salg af samme fødevarer i Danmark blev forbudt.
Beslutningsforslaget pålagde regeringen at oprette en statslig jordbrugerfond med det formål at opkøbe landbrugsejendomme. De opkøbte ejendomme skulle bortforpagtes på længerevarende kontrakter og overgå til økologisk drift. For de opkøbte ejendomme skulle man vurdere, hvor store arealer der skulle udlægges til naturarealer.
Loven giver adgang til frit valg af hjælpemidler og frit valg af boligindretning mod egenbetaling af eventuelle merudgifter i forhold til kommunalbestyrelsens bevilling. Den hidtil gældende adgang til særlige personlige hjælpemidler udvides dermed til at gælde for alle hjælpemidler.  Med hensyn til boligindretning får borgerne mulighed for at selv at vælge håndværkere og/eller materialer til nødvendig boligindretning, der er givet som følge af funktionsnedsættelsen.  Forslaget er en del af udmøntningen af finanslovsaftalen for 2010, regeringsgrundlaget og kvalitetsreformen.  Loven trådte i kraft den 1. oktober 2010.
Lovforslaget var sammen med forslag til lov om håndhævelse af udbudsreglerne m.v. (L 110) en del af regeringens konkurrencepakke. Med loven sænkes tærsklerne for fusionskontrol og markeds- og kundedelingsaftaler, og aftaler om begrænsning af produktion eller salg forbydes for alle virksomheder uanset virksomhedernes omsætning eller markedsandel. Forbrugerombudsmanden tillægges kompetence til under visse betingelser at optræde som grupperepræsentant i gruppesøgsmål vedrørende overtrædelser af konkurrenceloven.  Med henblik på at liberalisere det danske bogmarked fra den 1. januar 2011 ophæves den gældende overgangsordning i konkurrenceloven for tidligere godkendelser af faste videresalgspriser på bøger. Endelig ophæver loven et forbud mod, at et benzinselskab forskelsbehandler mellem tankstationer, som sælger motorbrændstoffer under benzinselskabets eget varemærke, og tankstationer, som sælger motorbrændstoffer under et andet benzinselskabs varemærke.
Lovforslaget var sammen med forslag til lov om ændring af konkurrenceloven og lov om benzinforhandlerkontrakter (L 109) en del af regeringens konkurrencepakke.  Loven fastsætter, at grove overtrædelser af udbudsreglerne kan eller skal føre til, at en kontrakt erklæres for uden virkning. Hvis f.eks. væsentlige hensyn til almenhedens interesser imidlertid gør det nødvendigt, at kontrakten opretholdes, pålægges ordregiver i stedet en økonomisk sanktion.  Loven fastsætter frister for, hvor længe der kan klages over visse beslutninger i udbudsprocessen og indeholder bestemmelser, der skal sikre en let og effektiv klageadgang.  Derudover lægger loven op til en justering af reglerne om standstill-perioden, dvs. den periode, som ordregiveren skal afholde, efter tilbudsgiveren er valgt, og før kontrakten underskrives.  Loven implementerer direktiv 2007/66/EF om effektiv håndhævelse af udbudsreglerne (kontroldirektiverne) og træder i stedet for lov om Klagenævnet for Udbud. Loven indeholder derudover tiltag, der giver Klagenævnet mere fleksibilitet i tilrettelæggelsen af sagsbehandlingen.
Lovens hovedsigte er at forbedre mulighederne for at anvende alarm- og pejlesystemer over for mennesker med en demenslidelse.  Loven indeholder fire elementer: Betingelserne for at anvende alarm- og pejlesystemer lempes, der bliver mulighed for i særlige tilfælde at kunne træffe afgørelse om flytning uden personens samtykke, kompetencen til at træffe afgørelser uden personens samtykke flyttes til kommunalbestyrelsen, og formålet med magtanvendelsesreglerne tydeliggøres.  Loven trådte i kraft den 1. juli 2010.
Ifølge lovforslaget skulle der indføres ansættelse på længerevarende åremål - 12 år - for nyudnævnte biskopper i folkekirken. Herudover ville ifølge lovforslaget den pligtige afgangsalder for tjenestemandsansatte præster, provster og biskopper i folkekirken blive øget fra 70 år til 75 år. Denne del af lovforslaget fremsattes, i forlængelse af at tjenestemandslovens generelle pligtige afgangsalder på 70 år blev ophævet med virkning fra den 19. juni 2008. Ved den lejlighed opretholdtes den pligtige afgangsalder på 70 år for folkekirkens vedkommende, og det blev i bemærkningerne til lovforslaget anført, at spørgsmålet om pligtig afgangsalder for folkekirken forudsatte overvejelser under hensyntagen til de særlige forhold, der gælder for disse stillinger, herunder menighedsrådenes kaldsret. En arbejdsgruppe med repræsentanter for Kirkeministeriet, Landsforeningen af Menighedsråd, biskopperne, Den danske Præsteforening og Danmarks Provsteforening fik herefter til opgave at komme med forslag til, hvordan en eventuel ophævelse af den pligtige afgangsalder kunne fastsættes i forhold til præster, provster og biskopper, og at komme med forslag til, hvorledes fremtidig ansættelse af biskopper kunne finde sted på længerevarende åremål. Lovforslaget var udarbejdet på baggrund af både forslagene i arbejdsgruppens rapport og høringssvarene hertil.
Med forslaget pålagdes regeringen at fremsætte lovforslag, der skulle forebygge, at børnefamilier blev sat på gaden, og sikre, at der blev fundet en billigere, varig bolig til de børnefamilier, der alligevel blev sat ud af deres bolig. Indsatsen skulle sikres ved følgende tiltag: tilbud om billigere og varig bolig, administration af huslejeindbetaling, varsling til kommunen fra private udlejere, afskaffelse af  fattigdomsskabende regler og ydelser og opførelse af flere billige boliger.
Loven udvider universiteternes muligheder for internationalisering. Danske uddannelsesdele af internationale videregående fællesuddannelsesforløb vil fremover kunne finansieres af taxametertilskud, og danske studerende kan fremover få tilskud til de udenlandske dele af fællesstudier via f.eks. udlandsstipendieordningen. Endvidere kan et dansk universitet fremover udlægge undervisningen for dele af et studium til udlandet. Loven vil også forbedre mulighederne for dansk deltagelse i Erasmus Mundus-kandidatuddannelser, uden at der stilles krav om gensidig udveksling m.v. Endelig er der bl.a. indarbejdet en sikring af betegnelsen universitet i forslaget.
Med loven forbedres sygemeldte personers adgang til at modtage sygedagpenge. Det bliver således muligt at forlænge sygedagpengene i de tilfælde, hvor det er nødvendigt at afklare den sygemeldtes arbejdsevne og muligheder for at varetage et almindeligt job. Loven indebærer, at den nuværende mulighed for at forlænge med 26 uger udvides med 13 uger, så der kan ske forlængelse med i alt 39 uger. Loven har ligeledes til formål at forbedre reglerne om selvstændiges adgang til at modtage nedsatte sygedagpenge. Loven indebærer, at selvstændige fremover også vil kunne modtage sygedagpenge med 75 pct. af sygedagpengesatsen, hvis de genoptager arbejdet med op til 25 pct. af deres normale arbejdstid. Lovforslaget var et led i udmøntningen af finanslovaftalen mellem regeringen (Venstre og Det Konservative Folkeparti) og Dansk Folkeparti for 2010. Loven træder i kraft den 1. april 2010, dog finder den del, der vedrører selvstændige, anvendelse fra den 3. maj 2010.
Loven indebærer, at der indføres et krav om, at køretøjer, der bruges til taxikørsel, skal være forsynet med indvendig tv-overvågning. Formålet er at forebygge røverier og overfald mod taxichauffører og at bidrage til opklaring af sådanne lovovertrædelser.   Lovforslaget var en opfølgning på beslutningsforslag nr. B 79 om videoovervågning i taxaer fra folketingsåret 2008-09, som blev vedtaget den 26. maj 2009.
Forslaget til folketingsbeslutning ville afskaffe muligheden for at danne valgforbund mellem forskellige partier til europaparlamentsvalg.
Forslaget til folketingsbeslutning indeholdt krav om nedlæggelse af regionerne og fordeling af regionernes hidtidige opgaver til kommuner og stat.  Forslagsstillerne fandt, at det ville være en effektivisering at reducere den offentlige sektors  tre niveauer til kun to niveauer. Man henviste til de varslede fyringer på en række regionshospitaler som et symptom på dobbeltadministration såvel som på uklar placering af ansvar for udviklingen.
Lovforslaget indebærer, at frie grundskoler, der har fået godkendt et andet undervisningssprog end dansk, kan etablere filialer til denne undervisning. Samme mulighed får private gymnasieskoler, der udbyder undervisning, der sigter mod en tilsvarende international eksamen, som er adgangsgivende til videregående uddannelser i Danmark.  Lovforslaget indebærer også en klargøring af kravet om antal elever på frie grundskoler.  Kravet om, at en skoles bygninger skal ligge i geografisk nærhed af hinanden, bliver lempet for visse private gymnasieskoler.
Beslutningsforslaget pålagde regeringen inden den 1. januar 2011 at foretage den nødvendige regulering af reglerne om ATP's investeringer, så ATP ikke længere kunne investere i virksomheder eller aktiviteter, der medvirkede til at krænke internationale konventioner.
Beslutningsforslaget gik ud på at fremme udbredelsen af solceller i Danmark. Regeringen opfordredes derfor til at lempe restriktionerne for afregning af el, som var produceret af solceller, således at flere blev omfattet af reglerne. Endvidere opfordredes regeringen til at fremlægge forslag, der yderligere kunne fremme produktionen af solceller.
Lovforslag nr. L 121 blev opdelt i to lovforslag ved 2. behandling.  Loven ændrer kravene om antal elever på frie grundskoler.   Kravet om, at en skoles bygninger skal ligge i geografisk nærhed af hinanden, lempes for visse private gymnasieskoler.
Lovforslag nr. L 121 blev opdelt i to lovforslag ved 2. behandling.  Loven indebærer, at frie grundskoler, der har fået godkendt et andet undervisningssprog end dansk, kan etablere filialer til denne undervisning. Samme mulighed får private gymnasieskoler, der udbyder undervisning, der sigter mod en tilsvarende international eksamen, som er adgangsgivende til videregående uddannelser i Danmark.
Socialdemokratiet, SF, Det Radikale Venstre og Enhedslisten foreslog, at der blev oprettet en uddannelsesvej kaldet fleksuddannelse.   Målgruppen for fleksuddannelsen skulle være - unge, hvor der var en overvejende sandsynlighed for, at de ville falde fra en almindelig ungdomsuddannelse, - unge, der var faldet fra en ungdomsuddannelse, og - unge, der var endt i en uddannelsesmæssig blindgyde.  Uddannelsesudvalget afsluttede Folketingets behandling af beslutningsforslag nr. B 116 med at afgive en beretning over forslaget. Venstre, Dansk Folkeparti og Det Konservative Folkeparti tilkendegav i beretningen, hvorfor disse partier ikke kunne støtte beslutningsforslaget. Og Socialdemokratiet, Socialistisk Folkepart, Det Radikale Venstre og Enhedslisten tilkendegav i beretningen, hvorfor disse partier støttede beslutningsforslaget.
Socialdemokratiet, SF, Det Radikale Venstre og Enhedslisten opfordrede regeringen til at fremsætte et lovforslag om styrkelse af Dansk Center for Undervisningsmiljø.  Loven skulle styrke mulighederne for, at Dansk Center for Undervisningsmiljø (DCUM) kunne foranledige, at skoler og uddannelsessteder omfattet af undervisningsmiljøloven rent faktisk levede op til lovens krav til undervisningsmiljøet. Det kunne ske, ved at centeret fik ret til at besøge uddannelsessteder og skoler, påtale mangler og indgå i dialog med kommunerne om forpligtende handlingsplaner for opfyldelse af lovens formål og centerets vurderinger.
Med loven udskydes fristen for fremsættelse af lovforslag om en revision af barseludligningsloven til folketingsåret 2010-11. Regeringen begrundede udsættelsen med igangværende overenskomstforhandlinger, idet regeringen ønskede at afvente eventuelle tiltag, som arbejdsmarkedets parter måtte beslutte. Loven trådte i kraft den 1. april 2010.
Lovforslaget var en del af udmøntningen på Skatteministeriets område af aftalen af 1. marts 2009 mellem regeringen (Venstre og Det Konservative Folkeparti) og Dansk Folkeparti om "Forårspakke 2.0 - Vækst, klima, lavere skat".  Med loven gennemføres en harmonisering af den skattemæssige behandling af selskabers udbytter og aktieavancer med det formål at sikre en mere enkel og ens beskatning af udbytter og aktieavancer. Harmoniseringen sker ved følgende: - Alle udbytter og avancer til selskaber og fonde af datterselskabsaktier og af koncernselskabsaktier gøres skattefrie uanset ejertid, og alle udbytter og avancer til selskaber og fonde af andre aktiebesiddelser (porteføljeaktier) beskattes fuldt ud uanset ejertid.  - Der indføres lagerbeskatning af selskabers obligationer og visse porteføljeaktier.  - Kapitalfondspartneres merafkast beskattes som erhvervsindkomst. I loven indgår endvidere følgende yderligere elementer fra aftalen: - Afskaffelse af adgangen til fradrag for advokat- og revisoromkostninger og undersøgelser af nye markeder i forbindelse med etablering af virksomhed.  - Udfasning af fradragsretten for renter ved køb af udenlandske aktier.  - Reglen om, at personer alene medregner 90 pct. af genvundne afskrivninger ved opgørelsen af den skattepligtige indkomst, ændres, således at genvundne afskrivninger skal medregnes 100 pct.  - Genanbringelsesreglerne for fast ejendom strammes, således at der ikke kan ske genanbringelse i udlejet fast landbrugsejendom m.v., og genanbringelse kan kun ske inden for EU og EØS.  - Afskaffelse af muligheden for, at afdrag på koncerninterne fordringer anses for udbytte.  Tonnageskattesatserne engangsforhøjes med 15 pct.  - Selskabers adgang til omkostningsgodtgørelse for deres omkostninger ved skattesager afskaffes. Samtidig gøres udgifterne fradragsberettigede.
Socialdemokratiet foreslog, at det blev præciseret, at der ikke skulle ske forkyndelse i folkeskolen gennem bøn.   Socialdemokratiet henviste til, at forkyndelse hørte til kirken og ikke til folkeskolen. Det gjaldt al forkyndelse uanset trosretning, dvs. både det kristne fadervor og muslimske, jødiske eller andre religiøse bønner. I folkeskolen skulle der undervises om religion, men ikke i gennemførelse af religiøse handlinger.
Socialistisk Folkeparti forelog, at regeringen blev pålagt at nedsætte en følgegruppe, der årligt skulle aflægge rapport til Folketingets Uddannelsesudvalg og Undervisningsministeriet om udviklingen på specialundervisningsområdet i grundskolen.   Følgegruppen skulle rådgive og vejlede skoler og kommuner om, hvordan man bedst sikrede, at folkeskolelovens § 3, stk. 2, der gav børn ret til den undervisning, de havde brug for, blev overholdt.
Dansk Folkeparti foreslog at forbyde kønsopdelt undervisning og kønsopdelte møder i folkeskolen, der var begrundet i religiøse og kulturelle hensyn.
Socialistisk Folkeparti foreslog, at regeringen blev pålagt at tage initiativer til at begrænse og skabe klarhed over udviklingen med hensyn til forældrebetaling og private sponsorater i folkeskolen.
Beslutningsforslaget var fremsat af Liberal Alliance, og det opfordrede regeringen til at fremsætte de nødvendige lovforslag, således at dagpengeperioden forkortedes til 2 år i overensstemmelse med Arbejdsmarkedskommissionens anbefalinger.
Beslutningsforslaget var fremsat af Liberal Alliance, og det pålagde regeringen at fremsætte de nødvendige lovforslag, der sikrede en gradvis afskaffelse af efterlønnen i overensstemmelse med Arbejdsmarkedskommissionens anbefalinger.
Beslutningsforslaget gik ud på at annullere den planlagte privatisering af DONG Energy A/S. Ved at annullere privatiseringen kunne der opretholdes offentlig kontrol over landets største energiproducent.
Formålet med loven er at fastsætte nye regler for den fremtidige organisering af stormflodsordningen og en ny erstatningsmodel, som skal sikre incitamenter til omkostningseffektiv klimatilpasning ved nybyggeri og forebyggende foranstaltninger. Ved den nye erstatningsmodel stiger selvrisikoen ved gentagne stormflodshændelser.  Den eksisterende stormflodsordning udvides, så oversvømmelser som følge af usædvanligt høje vandstande i vandløb og søer omfattes af lovens dækning. Al sagsbehandling skal finde sted i det forsikringsselskab, hvor den skadelidte er brandforsikret.  Den nuværende årlige afgift hæves med 10 kr. til i alt 30 kr. pr. brandforsikringspolice. Desuden foreslås det, at statsgarantien forhøjes fra 200 millioner kr. til i alt 400 millioner kr. og opdeles med 200 mio. kr. til stormflods- og oversvømmelsespuljen og 200 mio. kr. til stormfaldspuljen.  Loven følger anbefalinger fra udvalget om revision af stormflodsordningen.
Med beslutningsforslaget pålagdes regeringen at stille forslag, der forbedrede sikkerheden i forlystelsesparker m.v., bl.a. ved at der var danske standarder for sikkerheden i forlystelsesparker, og at virksomhederne forpligtedes til at følge disse standarder. Endvidere foresloges, at der sikredes uddannelsesmuligheder i sikkerhed for de nævnte forlystelsesparkers ansatte.
Lovforslaget var et led i aftalen af 4. februar 2010 mellem regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti, Det Radikale Venstre og Liberal Alliance om en reguleret, delvis liberalisering af det danske spillemarked.  Lovforslaget udgjorde sammen med forslag til lov om spil (L 202) udmøntningen på Skatteministeriets område af aftalen om den regulerede, delvise liberalisering af det danske spillemarked. Formålet med loven er at regulere betalingen af afgiften af spil, der udbydes eller arrangeres i Danmark. Med loven bliver de forskellige afgifter af spil samlet i én lov, og samtidig sker der en modernisering og forenkling af reglerne bl.a. i forhold til registrering, afgiftsperioder og betaling. Loven medfører, at Danske Spil bliver selskabsskattepligtig. Indskudsafgiften for lotterier udbudt af Danske Spil afskaffes, og fremadrettet vil disse lotterier alene være omfattet af en gevinstafgift. Ændringen i afgiften sker for at sikre et tilstrækkeligt overskud til udlodning. For den liberaliserede del af spillemarkedet for væddemål og spil i onlinekasino skal betales en afgift på 20 pct. af bruttospilleindtægten. For lokale puljevæddemål forenkles reglerne, og der fastsættes en afgift på 11 pct. af bruttospilleindtægten, idet der dog gives fradrag i afgiften på 20.000 kr. pr. løbsdag for maksimalt 24 løbsdage om året. Afgiftsniveauet for afgift af spil på gevinstgivende spilleautomater forbliver efter forslaget uændret, dog således at ludomaniafgiften på 1 pct. af bruttospilleindtægten afskaffes, og den hidtil gældende afgift på 40 pct. af bruttospilleindtægten forhøjes til 41 pct.  For de øvrige områder indeholder loven primært en videreførelse af gældende ret.  Herudover indføres en indberetningspligt vedrørende gevinster og præmier, der er indkomstskattepligtige for modtageren.   
Forslaget til folketingsbeslutning søgte at sikre syddanske kommuner del i de skatteindtægter, som stammede fra tyske grænsependlere. Hidtil havde provenuet gået til statskassen, der efter forhandling sendte en (utilstrækkelig) del videre til de pågældende kommuner.
Med loven indføres der hjemmel i psykiatriloven til at fastholde svært psykisk syge patienter i behandling. Hjemmelen indføres i en forsøgsperiode på 4 år. Lovforslaget var en udmøntning af aftalen om satspuljen på sundhedsområdet for 2010-2013, som blev indgået den 26. oktober 2009.
Loven betyder, at patienter skal have tilbudt en eller flere kontaktpersoner, når behandlingsforløbet strækker sig over mere end 2 dage. Hvis en patient efter konkret vurdering har behov for det, skal regionsrådet tilbyde en kontaktperson på et tidligere tidspunkt.   Lovgrundlaget for Lægemiddelstyrelsens registrering af borgernes medicinoplysninger i Medicinprofilen/Det Fælles Medicinkort præciseres, og afgrænsningen af, hvilke sundhedspersoner m.fl., der har adgang til oplysningerne, tilpasses.   Endelig etableres hjemmel til oprettelse af et nationalt vaccinationsregister.
Ifølge beslutningsforslaget skulle regeringen inden udgangen af kalenderåret 2010 fremsætte lovforslag, der medførte, at erstatninger til børn, der mistede en forælder, skulle forhøjes. Det var forslagsstillernes ønske, at disse erstatninger blev forhøjet, så de i højere grad sikrede børnene økonomisk. Samtidig pålagdes regeringen at nedsætte en arbejdsgruppe, der skulle undersøge, om erstatningen til efterladte ved dødsfald generelt burde sættes op.
Det Radikale Venstre foreslog, at regeringen pålagdes at fremsætte lovforslag, der sikrede, at afgiften på emballage til vin og spiritus m.v. ikke nedsattes pr. 1. januar 2011, og hermed sikrede videreførelsen af det danske genbrugssystem for vin- og spiritusemballage m.v.   Forslagsstillerne henviste til, at halveringen af afgiften på emballage til vin og spiritus m.v. pr. 1. januar 2011, der blev vedtaget af Venstre, Det Konservative Folkeparti og Dansk Folkeparti den 28. maj 2009 (lovforslag nr. L 204), både medførte miljømæssige forringelser og reducerede antallet af job inden for genbrugsbranchen.
Med loven indføres en generel pligt for erhvervsdrivende til at udstede en faktura til forbrugere for tjenesteydelser udført efter regning. Som udgangspunkt er det kun timepris, timeforbrug og materialeforbrug, der skal angives i regningen. De erhvervsdrivende sikres fleksibilitet, da de kan give forbrugerne andre oplysninger, hvis det følger af branchesædvane. I særlige situationer vil forbrugeren efter ønske kunne få flere oplysninger, som sætter forbrugeren i stand til at kontrollere prisen for de varer og tjenesteydelser, der indgår i ydelsen.  Forbrugerombudsmandens ansættelsesvilkår ændres, så forbrugerombudsmanden - som hidtil - udnævnes for et tidsrum på op til 6 år, men med mulighed for forlængelse med op til i alt 3 år. Genudnævnelse som forbrugerombudsmand efter udløb af den fastsatte og eventuelt forlængede periode vil kun kunne ske efter fornyet opslag.
Beslutningsforslaget gik ud på at give vandværkerne mulighed for at fjerne kalk fra drikkevandet. Regeringen opfordredes derfor til at ændre gældende regler og praksis, så større vandværker kunne få tilladelse til at fjerne kalk fra drikkevandet.
Socialdemokratiet foreslog, at lov om friskoler og private grundskoler blev ændret med henblik på at indføre krav om uafhængigt tilsyn med skolerne og at øge kravet til antallet af elever, for at en friskole eller privat grundskole kunne opnå offentligt tilskud.  Uddannelsesudvalget afsluttede Folketingets behandling af B 139 med at afgive en beretning om forslaget. Beretningen indeholdt alene politiske bemærkninger fra Socialdemokratiet. Socialdemokratiet tilkendegav - med henvisning til, at der havde været rejst tvivl herom - at B 139 ikke omfattede de tyske mindretalsskoler i Sønderjylland, der havde nogle helt særlige opgaver og vilkår som mindretalsskoler.
Ifølge beslutningsforslaget skulle regeringen senest den 1. december 2010 fremsætte lovforslag, som indførte en generel 14-dages-fortrydelsesret ved de fleste almindelige køb.   Baggrunden for forslaget var, at forbrugerne skulle sikres 14 dages fortrydelsesret, så de fik en frist på 14 dage til at kræve pengene tilbage for en vare, i lighed med det system, der kendes fra salg over nettet og ved postordresalg.
Loven udvider den gældende lovs anvendelsesområde, så også energirelaterede produkter omfattes, dvs. produkter, som ikke forbruger energi, men som har betydning for energiforbruget. Det kan f.eks. være isoleringsmaterialer, yderdøre og vinduer. Hidtil har kun energiforbrugende produkter været omfattet af loven.   Loven gennemfører direktiv 2009/125/EF om rammerne for fastlæggelse af krav til miljøvenligt design af energiforbrugende produkter (omarbejdning).
Loven har til formål at gøre det muligt for Danmark at tiltræde UNIDROIT-konventionen om stjålne eller ulovligt eksporterede kulturgenstande. Det betyder bl.a., at en stjålet kulturgenstand skal tilbageleveres til den retmæssige ejer, uanset om den nuværende ejer har vidst eller ej, at genstanden var stjålet. Det betyder endvidere, at en kulturgenstand, der er ulovligt eksporteret fra en konventionsstat, kan kræves tilbageleveret, hvis genstanden har en vis kulturel betydning. Endelig indebærer loven, at en sag om tilbagelevering af en ulovligt eksporteret kulturgenstand vil kunne anlægges ved en dansk domstol, når blot genstanden befinder sig i Danmark.
Formålet med loven er at omlægge bevillingsudvalget til at være et udvalg under Danmarks Eksportrådets bestyrelse og dermed skabe en bedre ressourceudnyttelse og organisering af bevillingsadministrationen på eksportfremmeområdet.  Med lovændringen vil der være personsammenfald mellem bevillingsudvalget og dele af bestyrelsen. For at undgå eventuelle habilitetsproblemer fastholdes bestemmelsen om, at bevillingsudvalgets afgørelser er endelige og ikke kan ankes til bestyrelsen endsige ministeren. Desuden afskaffes bevillingsudvalgets femte medlem fra Danmarks Eksportråd.  Der foretages en justering af reglerne for bestyrelsens sammensætning med henblik på at sikre loven fremadrettet, herunder et fortsat tæt sammenspil mellem Danmarks Eksportråd og danske erhvervs- og eksportinteresser. Ved ændringsforslag fra udenrigsministeren træder loven i kraft dagen efter bekendtgørelsen i Lovtidende.
Loven indebærer, at statsvirksomheden Naviair, der har til opgave at lede fly sikkert og med mindst mulig forsinkelse gennem dansk luftrum, omdannes til en selvstændig offentlig virksomhed (SOV). Det betyder bl.a., at Naviair i retlig henseende bliver en selvstændig juridisk enhed, der skal ledes af en bestyrelse, og at der afholdes et årligt virksomhedsmøde, der svarer til generalforsamlingen i et aktieselskab.   Hensigten med denne omdannelse er at give Naviair flere frihedsgrader til at agere forretningsmæssigt effektivt i den fremtidige grænseoverskridende udøvelse af luftfartstjeneste. I Europa ses det bl.a. ved etableringen af det fælleseuropæiske luftrum (Single European Sky), der skal medvirke til en sikker, effektiv og mere miljøvenlig drift af lufttrafikstyringen.
Loven har til formål at forlænge revisionsbestemmelsen i § 18 a i lov om udendørs hold af svin, der indeholdt krav om, at justitsministeren i folketingsåret 2009-10 skulle fremsætte forslag om revision af lovens § 12 om, at alle svin, bortset fra pattegrise under 14 dage, altid skulle have adgang til rent drikkevand. Revisionsbestemmelsen forlænges med 2 år.
Med loven sidestilles registrerede partnere med ægtefæller i adoptionsmæssig sammenhæng, så registrerede partnere får mulighed for at gennemføre fremmedadoption, familieadoption og stedbarnsadoption efter samme regler, som gælder for ægtefæller.   Loven indeholder desuden konsekvensændringer i lov om børnefamilieydelse og lov om børnetilskud og forskudsvis udbetaling af børnepenge.
Loven går ud på at indføre mulighed for, at Procesbevillingsnævnet kan give en delvis tredjeinstansbevilling til en del af en sag, som er af principiel karakter. Det samme skal gælde for straffesager, hvor der forligger særlige grunde i forhold til en del af sagen.
Loven har til formål at gennemføre FN's protokol af 31. maj 2001 om bekæmpelse af ulovlig fremstilling af og handel med skydevåben m.v. Loven indebærer bl.a. en udvidelse af våbenlovens anvendelsesområde, og at der stilles krav til mærkning af skydevåben og ammunition.  .
Loven samler bestemmelser om godtgørelse og tilskud til befordring ved deltagelse i erhvervsrettet voksen- og efteruddannelse (VEU) i en ny hovedlov.   Loven etablerer retlige rammer for digital ansøgning om godtgørelse og tilskud til befordring.  Baggrunden for lovforslaget var en aftale om politireformen i finanslovaftalerne for 2009 mellem regeringen (Venstre og Det Konservative Folkeparti), Dansk Folkeparti, Socialdemokraterne, SF og Det Radikale Venstre, hvor det blev aftalt, at VEU-administrationen skulle digitaliseres, og at det provenu, der forventede herved, skulle indgå i finansieringen af aftalen om politireformen.
Loven indeholder en række ændringer af henholdsvis apotekerloven, sundhedsloven og lov for Grønland om forsyning, trafik og postbesørgelse m.v. Det drejer sig bl.a. om ophævelse af aldersgrænsen på 70 år for bortfald af apotekerbevilling, honorering af apoteksindretning og en styrkelse af ordinationstilsyn.
Beslutningsforslaget pålagde regeringen snarest muligt at fremsætte lovforslag, der indebar, at loftet over kontanthjælp og 450-timers-reglen afskaffedes, og at den særlige starthjælp også afskaffedes.  Starthjælpen skulle erstattes af retten til fuld kontanthjælp, herunder at unge psykisk syge på starthjælp fik samme rettigheder som unge psykisk syge på kontanthjælp.  Desuden pålagdes regeringen at hæve niveauet for introduktionsydelsen til niveauet for kontanthjælp.  Beslutningsforslaget var en revideret genfremsættelse af beslutningsforslag nr. B 75 fra folketingsåret 2008-09.
Formålet med beslutningsforslaget var, at reglerne om veterankøretøjer blev ændret på en række områder.  Man skulle bl.a. kunne få udstedt et originalitetsbevis, hvis man havde et veterankøretøj, der var originalt, eller som fremstod som typisk for sin tid. Et sådant originalitetsbevis skulle sikre, at man fik adgang til de særlige forsikringsvilkår, der gjaldt for veterankørsel.  Desuden foresloges det, at veterankøretøjer med et originalitetsbevis kun skulle synes ved ejerskifte eller ved større ændringer på køretøjet, og at opkrævningen af vægtafgift for veterankøretøjer skulle ændres fra to til en gang om året.  Baggrunden for de foreslåede ændringer af reglerne var, at forslagsstillerne betragtede veteranbiler og -motorcykler som en væsentlig del af den danske kulturarv.  Den 27. maj 2010 afgav Trafikudvalget beretning over beslutningsforslaget.
Lovforslaget gav fysiske personer fradrag for gaver til almennyttige foreninger m.v., som anvender deres midler til forskning. Lovforslaget forhøjede endvidere bundfradraget ved udlejning af fritidsboliger fra 7.000 kr. til 10.000 kr. og beløbet skulle fremover reguleres efter personskattelovens § 20.    Formålet var at give mulighed for, at der kunne komme flere midler til almennyttig forskning, og at styrke tilskyndelsen til at udleje sommerhuse.    Lovforslaget indeholdt desuden konsekvensrettelser, der sikrede, at visse tilskud vedrørende energibesparelser ikke blev medregnet i den skattepligtige indkomst. Lovforslaget indebar også, at der skulle ses bort fra modtagelsen af soldaterlegat efter ligningslovens § 7, nr. 30, ved tildeling af kontant- eller starthjælp.    Lovforslaget var et led i aftalen af 12. november 2009 mellem regeringen (Venstre og Det Konservative Folkeparti) og Dansk Folkeparti om finansloven for 2010.    Ved 2. behandlingen blev lovforslaget delt i to lovforslag (L 150 A og L 150 B). For yderligere oplysninger henvises til omtalen under disse forslag.
Loven har til formål at styrke indsatsen for de unge, der har svært ved at komme i uddannelse eller job. Det indebærer bl.a., at de unge skal have hurtigere jobtilbud og bedre mulighed for støtte, og at der skal være større fleksibilitet i tilbud til unge under 30 år og lovfæstelse af voksenlærlingeuddannelsen. Derudover skal der etableres et bedre datagrundlag for indsatsen for de unge - data, som bl.a. kan benyttes af kommunerne.  Lovforslaget udmøntede de dele af aftalen "Flere unge i uddannelse og job", som regeringen (Venstre og Det Konservative Folkeparti), Socialdemokratiet, Dansk Folkeparti og Det Radikale Venstre indgik den 5. november 2009, og som vedrørte Beskæftigelsesministeriet og Integrationsministeriet. Loven trådte i kraft den 1. maj 2010.
Med loven indføres der bl.a. regler om obligatorisk digital kommunikation til og fra told- og skatteforvaltningen. I første omgang skal digital kommunikation kun være obligatorisk for virksomheder.   Desuden skal skatteforvaltningslovens almindelige administrative og andre regler anvendes i sager om registrering af køretøjer for at undgå særregler, så vidt det er muligt.   Der indføres også regler om forenklet tilbagebetaling af uretmæssigt opkrævede skatter og afgifter i sager, hvor der opstår spørgsmål om nedsættelse af tilbagebetalingskravet som følge af overvæltning af afgiften på varer.  Derudover indføres regler om indstillings-, orlovs- og afskedigelsesregler for medlemmer af Skatterådet og Landsskatteretten.  Endelig nedsættes den registreringsafgiftspligtige værdi for særlige integrerede barnestole.
Forslaget til folketingsbeslutning skulle ophæve kommunernes pligt til at konkurrenceudsætte en bestemt procentdel af kommunernes opgaver.
Lovens hovedformål er at skabe lovmæssigt grundlag for, at DONG Oil Pipe A/S kan etablere og drive faciliteter til separation af råolie og kondensat, som transporteres gennem olierørledningen fra Nordsøen til Fredericia. desuden skal udenlandsk olie, som transporteres gennem rørledningen i transit, fritages for det såkaldte 5-procents-element i betalingen for transporten.
Loven indeholder flere elementer: Dels ændres elforsyningsloven, så der kan etableres et centralt register, der indeholder måledata til afregningsformål (datahub), dels ændres naturgasforsyningsloven, så reglerne om forrentning af naturgasselskabernes indskudskapital og lovens anvendelse på transmissionsnet på søterritoriet præciseres.   Desuden ændres varmeforsyningslovens formålsbestemmelse og bestemmelserne om forbrugerindflydelse og om Energitilsynets beføjelser.
Loven giver fysiske personer fradrag for gaver til almennyttige foreninger m.v., som anvender deres midler til forskning.   Loven indeholder desuden konsekvensrettelser, der skal sikre, at visse tilskud vedrørende energibesparelser ikke bliver medregnet i den skattepligtige indkomst.   Endelig indebærer loven, at der skal ses bort fra modtagelsen af soldaterlegat efter ligningslovens § 7, nr. 30, ved tildeling af kontant- eller starthjælp.   Dele af loven er en udmøntning af et led i aftalen af 12. november 2009 mellem regeringen (Venstre og Det Konservative Folkeparti) og Dansk Folkeparti om finansloven for 2010.
Loven forhøjer bundfradraget ved udlejning af fritidsboliger fra 7.000 kr. til 10.000 kr., og beløbet reguleres fremover efter personskattelovens § 20.  Formålet er at give mulighed for, at der kan komme flere midler til almennyttig forskning og at styrke tilskyndelsen til at udleje sommerhuse.   Loven er en udmøntning af et led i aftalen af 12. november 2009 mellem regeringen (Venstre og Det Konservative Folkeparti) og Dansk Folkeparti om finansloven for 2010.
Ifølge beslutningsforslaget pålagdes regeringen at forhøje bødestraffen for at handle med indsmuglede dyr og at indsmugle dyr til Danmark.
Dansk Folkeparti foreslog, at regeringen pålagdes at fremsætte et lovforslag om, at købere af kæledyr skulle have udleveret skriftlig forbrugerinformation af dyrehandleren i forbindelse med køb af et kæledyr.
Dansk Folkeparti foreslog, at regeringen skulle fremsætte et lovforslag, der forbød indførsel og import til Danmark af dyr, der i udlandet havde fået foretaget operative indgreb, som var ulovlige i Danmark.
Dansk Folkeparti foreslog, at regeringen skulle sikre, at domme for våbenbesiddelse kom til at fremgå af den private straffeattest. Der skulle være tale om domme, hvor der var fastsat en straf på minimum 1 års ubetinget fængsel for overtrædelse af våbenlovgivningen. De ændrede regler skulle træde i kraft inden udgangen af 2010.  Baggrunden var bl.a., at Dansk Folkeparti fandt det utilstrækkeligt og misvisende, at en privat straffeattest hidtil kun indeholdt oplysninger om domme, bøder og tiltalefrafald ved overtrædelse af straffeloven og ved overtrædelse af loven om euforiserende stoffer og ikke våbenlovgivningen.
Dansk Folkeparti foreslog, at der kom alkolåse i alle nye busser. Der skulle samtidig indføres krav om, at busselskaberne skulle gennemføre uanmeldte alkoholtest af deres ansatte chauffører mindst en gang om året.   Formålet var at sikre sig, at busser ikke førtes af chauffører, der var påvirket af alkohol.
Formålet med beslutningsforslaget var at anlægge to nye jernbanespor fra Odense til Middelfart som et alternativ til udbygning af Fynske Motorvej, som regeringen havde fremsat forslag om lovforslag nr. L 136. Det ville ifølge forslagsstillerne medføre kortere rejsetider og mere robusthed og større fleksibilitet i afviklingen af togtrafikken til gavn for både regional- og fjerntrafikken.
Formålet med beslutningsforslaget var at fremskaffe forbedrede togforbindelser i Østjylland som et alternativ til udbygning af Østjyske Motorvej, som regeringen havde fremsat forslag om med lovforslag nr. L 133. Det indebar bl.a. anlæg af nye spor og stationer og elektrificering af strækningen.
Formålet med beslutningsforslaget var at udbygge den kollektive trafik i området omkring Helsingørmotorvejen som et alternativ til udbygning af motorvejen, som regeringen havde fremsat forslag om i lovforslag nr. L 135. Det indebar bl.a. forbedring af togdriften på Kystbanen, opgradering og nyanlæg af jernbanespor, etablering af letbane og udbygning af busdriften.
Beslutningsforslaget gik ud på at etablere en energisparefond, der kunne yde lavtforrentede lån til boligejere, der ønskede at energirenovere deres bolig, og til kommuner, der ønskede at energirenovere kommunale bygninger. Fonden skulle etableres på baggrund af et statslån på 4 mia. kr., og driften og de løbende udgifter skulle finansieres ved øgede afgifter på fossile brændstoffer.  Beslutningsforslaget var en lettere bearbejdet genfremsættelse af beslutningsforslag nr. B 19 fra folketingsåret 2008-09.
Beslutningsforslaget havde som formål, at der skulle etableres et nærbanesystem i Trekantområdet. Desuden foresloges det, at der løbende skulle ske anlæg og udbygning af stationer, overhalingsspor m.v. i området, efterhånden som det blev nødvendigt. Endelig lagde forslaget op til en bedre koordinering af bus- og togdriften i området.  Forslagsstillerne begrundede forslaget med, at der var stigende trængselsproblemer i Trekantområdet, og at der derfor var behov for en udbygning af den kollektive trafik i området.
Loven indeholder tre hovedelementer: - Nedsættelse af den kriminelle lavalder fra 15 til 14 år. Det betyder, at de 14-årige behandles efter de samme regler, som gælder for de 15-17-årige.  - Skærpelse af straffen for medvirken til kriminalitet begået af børn under den kriminelle lavalder. Det betyder, at det i almindelighed skal indgå som en skærpende omstændighed, at gerningsmanden ved f.eks. trusler eller ved at stille redskaber til rådighed har medvirket til en kriminel handling begået af et barn under den kriminelle lavalder.  - Ændring af bestemmelsen om et særlig lavt strafmaksimum på 8 års fængsel, når gerningsmanden er under 18 år på gerningstidspunktet. Der skal i stedet alene gælde den begrænsning, at personer, der er under 18 år på gerningstidspunktet, ikke kan idømmes livstidsstraf.  Regeringen (Venstre og Det Konservative Folkeparti) fremlagde i oktober 2009 udspillet "Mere konsekvens, opfølgning og omsorg - en markant styrket indsats mod ungdomskriminalitet." Regeringen ønskede at bekæmpe ungdomskriminalitet mere aktivt - både for at sikre samfundet mod vold, tyveri og anden kriminalitet og for at give de unge en hjælpende hånd til en bedre fremtid. I udspillet indgik en lang række kriminalpræventive tiltag og en række tiltag, der sigtede mod en mere konsekvent reaktion over for unge, der begår kriminalitet. En stor del af tiltagene bygger på anbefalingerne fra Ungdomskommissionen i betænkning nr. 1508/2009 om indsatsen mod ungdomskriminalitet.
Med loven indføres et forbud mod at besidde og avle 13 angivne hunderacer samt krydsninger, hvori disse racer indgår. Loven trådte i kraft den 1. juli 2010. Der etableres en overgangsordning, så personer, der ved lovforslagets fremsættelse besidder hunde omfattet af forbuddet, fortsat kan besidde disse. Hundene må dog ikke overdrages og skal på steder, hvortil der er offentlig adgang, altid føres i bånd og være iført forsvarlig lukket mundkurv. Endvidere etableres en udfasningsordning for personer, der på tidspunktet for lovforslagets fremsættelse har etableret avl med hunde omfattet af forbuddet. Disse personer vil kunne fortsætte deres virksomhed indtil den 30. juni 2015, men vil efter lovens ikrafttræden ikke kunne afsætte de forbudte hunde til købere i Danmark. Endvidere indeholder loven bl.a. båndpligt og forlag om, at mærknings- og registreringsalderen for hunde nedsættes fra 4 måneder til 8 uger.
Forslaget indeholder en bemyndigelse for socialministeren til at fastsætte regler for beregningsgrundlaget for borgerens betaling for tilbud om personlig og praktisk hjælp m.v. Denne del af forslaget er en del af udmøntningen af finanslovsaftalen for 2009 mellem regeringen, Dansk Folkeparti og Liberal Alliance. Forslaget indeholder endvidere en bemyndigelse for socialministeren til at fastsætte nærmere regler om modtagerens maksimale egenbetaling for madservice. Denne del af forslaget er en del af udmøntningen af finanslovsaftalen for 2010 mellem regeringen og Dansk Folkeparti. Det foreslås, at loven træder i kraft den 1. juli 2010.
Formålet med loven er at styrke indsatsen mod ungdomskriminalitet bl.a. ved hjælp af øget rådgivning til kommunerne, krav om udarbejdelse af planer for indsatsen og kvalitetssikring af kommunernes indsats over for ungdomskriminalitet. Derudover får kommunerne yderligere redskaber i form af delvis lukkede døgninstitutioner, mulighed for tilbageholdelse og undersøgelse af person og opholdsrum på anbringelsessteder og mulighed for at udføre brev- og telefonkontrol på opholdssteder. Børn og unge på sikrede afdelinger skal have tilbud om screening for psykiatriske problemer, og løsladte unge skal have tilbud om udslusning. Endelig udbygges SSP-samarbejdet ved at inddrage erfaringer fra Kriminalforsorgen. Lovforslaget skulle ses i sammenhæng med lovforslaget om skærpelse af reaktionsmuligheder over for kriminalitetstruede børn og unge og forslaget om nedsættelse af den kriminelle lavalder. Lovforslaget var en del af satspuljeaftalen for 2010. Loven trådte i kraft den 1. juli 2010.
Formålet med loven er at skærpe reaktionsmulighederne over for kriminalitetstruede børn og unge. Loven indeholder fire hovedelementer: kommunernes mulighed for at anvende elektronisk overvågning i forbindelse med et ungepålæg, kommunernes foranstaltninger og politiets eventuelle bistand til at sikre overholdelse af ungepålæg, lempelse af kriterierne for at anbringe unge på sikrede afdelinger og kommunal betaling for unges ophold i Kriminalforsorgens institutioner. Lovforslaget skulle ses i sammenhæng med lovforslag om styrkelse af indsatsen over for kriminalitetstruede børn og unge og lovforslag om nedsættelse af den kriminelle lavalder. Lovforslaget var en del af aftalen mellem regeringen (Venstre og Det Konservative Folkeparti) og Dansk Folkeparti om finansloven for 2010. Loven trådte i kraft den 1. juli 2010.
Hensigten med loven er at styrke den danske demokratibistand til udviklingslande. Med loven etableres den selvejende og uafhængige institution "Institut for Flerpartisamarbejde", der har til formål at fremme opbygningen af demokratisk kultur og flerpartisystemer. Målgruppen for instituttets arbejde vil være politiske partier, medier og civilsamfund i udviklingslande.  Instituttet vil inddrage Folketingets politiske partier i demokratisamarbejdet dels gennem tværpolitiske aktiviteter og dels gennem søsterpartistøtte. Til instituttets arbejde forudses en pulje på 75 mio. danske kroner over 3 år, der skal fordeles ligeligt mellem tværpolitiske projekter og søsterpartistøtte. Instituttets virke evalueres efter 3 år.
Loven indfører en ny tilrettelæggelsesform for erhvervsuddannelser efter de samme overordnede retningslinjer, som er afprøvet gennem forsøget "Produktionsbaseret lærlingeuddannelse", ved indførelse af produktionsskolebaseret erhvervsuddannelse.  Kommunalbestyrelserne og de tilrettelæggende institutioner får endvidere pligt til at anvende en fælles indberetningsportal for erhvervsgrunduddannelsen (egu) til administrative formål.  Lovforslaget var en udmøntning af aftalen fra november 2009: "Flere unge i uddannelse og job" mellem regeringen (Venstre og Det Konservative Folkeparti), Socialdemokratiet, Dansk Folkeparti og Det Radikale Venstre.
Formålet med loven er at etablere en mere sammenhængende og effektiv organisering af turismefremmeindsatsen i Danmark. Der etableres et nyt Visitdenmark, som skal fokusere på at markedsføre og brande dansk turisme i udlandet med henblik på at tiltrække flere turister, der kan øge indtjeningen i turismeerhvervet. Det nye Visitdenmark skal have en mindre og mere forretningsorienteret bestyrelse. Der oprettes en rådgivende nomineringskomité med erhvervets deltagelse, som skal anbefale kandidater til det nye Visitdenmarks bestyrelse. Det er økonomi- og erhvervsministeren, der udpeger bestyrelsen. Loven indebærer en klarere rolle- og ansvarsfordeling mellem de offentlige turismeaktører i Danmark på nationalt, regionalt og kommunalt niveau samt en styrket tværgående koordination af den offentlige turismefremmeindsats.
Med loven skærpes anmeldelsespligten for udenlandske tjenesteydere, idet enkeltmandsvirksomheder også bliver underlagt anmeldelsespligt til Register for Udenlandske Tjenesteydere (RUT). Samtidig skærpes virksomhedernes dokumentations- og oplysningspligt, og der indføres en udvidet offentlig adgang til oplysningerne i RUT. Endelig fordobles bødeniveauet for overtrædelse af reglerne. Lovforslaget udmøntede aftalen af 3. december 2009 mellem regeringen (Venstre og Det Konservative Folkeparti), Socialdemokratiet, Socialistisk Folkeparti og Det Radikale Venstre om styrkelse af RUT-registeret. Loven trådte i kraft den 1. juni 2010.
Lovens hovedformål er at sikre, at der foreligger en gyldig energimærkning af en bygning, inden den annonceres til salg. Dette skal ses i sammenhæng med, at der vil blive stillet krav til ejendomsmæglere om at angive bygningens energimærke - med en indplacering på en skala fra A til G - ved annoncering af en bolig til salg.  Loven indeholder desuden en række mindre ændringer, herunder en præcisering af reglerne for energimærkning af offentlige bygninger.
Formålet med loven er, at Jernbaneklagenævnet ikke kun skal være et klageorgan, men at det også skal føre tilsyn på jernbaneområdet. Det indebærer, at nævnet skifter navn til Jernbanenævnet.  Baggrunden for forslaget var, at Europa-Kommissionen havde kritiseret Danmarks gennemførelse af EU's regelsæt i første jernbanepakke om tilsynsorganer. Lovforslaget var således en imødekommelse af denne kritik.  Loven indeholder også nogle administrative forenklinger af reglerne på veteranbaneområdet, så loven om veteranbaner ophæves og bestemmelserne om veteranbaner i stedet for samles i jernbaneloven.   Desuden åbnes der med loven mulighed for, at der ikke skal søges sikkerhedsmæssig godkendelse af relativt enkle forhold på jernbanerne, som ikke er kritiske i forhold til jernbanesikkerheden.
Det Radikale Venstre foreslog, at regeringen fremsatte lovforslag om rammerne for et nationalt charter for samarbejdet mellem civilsamfundet, den offentlige sektor og det private erhvervsliv, der havde til hensigt at styrke samspillet mellem det frivillige foreningsliv, kommunerne og erhvervslivet.
SF foreslog, at regeringen udarbejdede en handlingsplan for opbyggelsen af et nationalt exitprogram for bandemedlemmer. Handlingsplanen skulle være klar inden udgangen af 2010. Derudover foreslog SF, at der afsattes midler til systematiseret forskning i dansk bandekultur, herunder bandernes rekrutteringsgrundlag, fastholdelsesmekanismer og potentialet for at trække medlemmerne ud.  Målet med forslaget var, at der skulle udformes exitprogrammer, som kunne gøre det lettere for bandemedlemmer og kærester eller familie til bandemedlemmer at gøre op med deres relationer til banderne.
Det forsloges, at straffene for dyremishandling skærpedes. Bl.a. skulle strafferammen for overanstrengelse, vanrøgt eller ved på anden måde at have behandlet dyr uforsvarligt skærpes fra 1 til 2 års fængsel og op til 3 års fængsel i gentagelsestilfælde.
Lovforslag nr. L 165 blev opdelt i to lovforslag ved 2. behandling.  Denne lov indeholder en bemyndigelse til socialministeren til at fastsætte regler for beregningsgrundlaget for borgerens betaling for tilbud om personlig og praktisk hjælp m.v. Lovforslaget var en del af udmøntningen af finanslovaftalen for 2009 mellem regeringen (Venstre og Det Konservative Folkeparti), Dansk Folkeparti og Liberal Alliance.  Loven trådte i kraft den 1. juli 2010.
Lovforslag nr. L 165 blev opdelt i to lovforslag ved 2. behandling.  Denne lov indeholder en bemyndigelse til socialministeren til at fastsætte nærmere regler om modtagerens maksimale egenbetaling for madservice. Lovforslaget var en del af udmøntningen af finanslovaftalen for 2010 mellem regeringen (Venstre og Det Konservative Folkeparti) og Dansk Folkeparti. Loven trådte i kraft den 1. juli 2010.
Forslaget til folketingsbeslutning pålagde regeringen at sikre en mere entydig decentralisering i den kommunale sektor, f.eks. så kommunerne fik færre regler og dermed mere selvstyre, hvilket også ville medføre et klarere ansvar.
Loven skal sikre, at registreringsafgiften af en brugt personbil bliver den samme, uanset om bilen købes brugt som personbil eller er en oprindelig varebil ombygget til personbil.  Ifølge loven sker det ved i tilfælde, hvor der skal betales ny registreringsafgift som følge af ombygning af en bil, konsekvent at bruge brugtbilsreglerne ved beregning af registreringsafgiften af den bil, der kommer ud af ombygningen, og lige så konsekvent at bruge brugtbilsreglerne på bilen før ombygningen ved beregning af nedslag for tidligere betalt registreringsafgift af den ombyggede bil.  Loven har til formål at lukke et hul i registreringsafgiftsloven, der hidtil havde gjort det muligt, at en personbil kunne erhverves billigere ved ombygning af en brugt varebil til personbil end ved køb af en tilsvarende brugt personbil. På den baggrund skal loven også have virkning allerede fra lovforslagets fremsættelse den 23. marts 2010. Under lovforslagets behandling stillede skatteministeren ændringsforslag til ikrafttrædelsesbestemmelsen. Ændringen indebar, at varebiler, der i perioden fra den 1. januar 2010 til den 23. marts 2010 er anmeldt til told- og skatteforvaltningen som nedvejede eller importerede efter de særlige regler herom i § 29 eller § 29 a i registreringsafgiftsloven med henblik på afgiftsberigtigelse med 95 pct., efter den 22. marts 2010 kan anmeldes til afgiftsberigtigelse som følge af ombygning af varebilen til personbil efter de hidtidige regler. Det kræves dog, at ombygningen var anmeldt til told- og skatteforvaltningen før den 1. juli 2010.
Forslaget opfordrede regeringen til senest den 1. januar 2011 at fremsætte lovforslag, der sikrede, at andelen af kvinder i bestyrelser kom op på minimum 40 pct. ved udgangen af 2014, og at der igangsattes et systematisk arbejde til styrkelse af den kvindelige talentmasse i virksomheder m.v.  Som begrundelse for forslaget henviste forslagsstillerne bl.a. til, at flere andre lande, herunder nordiske lande, allerede havde taget initiativer til lovgiving om kønskvotering, og at erfaringerne viste, at sådanne tiltag virkede.    Beslutningsforslaget var en delvis genfremsættelse af beslutningsforslag nr. B 159, folketingsåret 2006-07, og B 131, folketingsåret 2004-05.
Lovens formål er primært at gennemføre en række ændringer af slagtekyllingeloven, som er nødvendige for at gennemføre Ministerrådets direktiv om minimumsforskrifter for beskyttelse af slagtekyllinger i dansk ret.  Loven indeholder ændrer bl.a. den tilladte belægningsgrad på slagtekyllingebedrifter og skærper tilsynet på slagterierne. Desuden ændres der i reglerne om betaling for overvågning og kontrol. Loven indeholder visse skærpelser af den minimumsregulering, som direktivet pålægger medlemslandene at indføre. Det bærende hensyn bag disse skærpelser er ønsket om at sikre, at der bibeholdes en høj standard af dyrevelfærd i den danske slagtekyllingeproduktion.
Formålet med loven er at sikre, at strafferammen for at tvinge nogen til at bære en beklædningsgenstand, der skjuler vedkommendes ansigt, afspejler, at denne særlige form for ulovlig tvang indebærer et alvorligt indgreb i den personlige frihed, der vil kunne have væsentlige konsekvenser for den pågældende.  Desuden er det formålet at undgå, at der i konkrete sager ved domstolene opstår tvivl om rettens adgang til at kræve af et vidne, at den pågældende ikke bærer en beklædningsgenstand, der skjuler vedkommendes ansigt.  Fastsættelse af straf i den enkelte sag vil som hidtil bero på domstolenes vurdering af alle sagens relevante omstændigheder. Strafniveauet bør ligge betydeligt over de højeste straffe, der har været udmålt for overtrædelse af straffelovens § 260, stk. 1, i hidtidig retspraksis.  Herudover ændres retsplejeloven, så det slås fast, at et vidne under afgivelse af forklaring for retten ikke må bære en beklædningsgenstand, der skjuler vedkommendes ansigt, medmindre retten undtagelsesvis tillader det.   Med loven følges der op på rapporten fra regeringens arbejdsgruppe om burka, niqab og lignende beklædning fra januar 2010.
Formålet med loven er at give bl.a. boligorganisationer og ejere af private idrætsanlæg tilladelse til at foretage tv-overvågning af visse områder, der benyttes til almindelig færdsel.  Fra boligorganisationer i udsatte boligområder havde der været ønske om at kunne tv-overvåge områder, som benyttes til almindelig færdsel. Ønsket skyldtes bl.a. stigende problemer med uro og hærværk.   Der havde desuden været en række tilfælde af såkaldte hooliganuroligheder i form af vold og hærværk i forbindelse med idrætsbegivenheder.  Efter Justitsministeriets opfattelse vil tv-overvågning kunne have en kriminalpræventiv effekt over for f.eks. hærværk mod biler.  Bl.a. boligorganisationer, der repræsenterer husstande i et udsat boligområde, kan efter tilladelse fra politidirektøren tv-overvåge det pågældende boligområde, når overvågningen er væsentlig af hensyn til kriminalitetsbekæmpelse.  Det samme gælder ejere af private idrætsanlæg, som er særlig udsat for uroligheder.  Den behandling af personoplysninger, der vil foregå i forbindelse med tv-overvågning i boligområder eller ved idrætsanlæg, vil ske i overensstemmelse med reglerne i persondataloven.
Med loven indføres der en samlet regulering af legemsindgreb i den færøske retsplejelov. Herved forstås den type efterforskningsmidler i straffesager, der rettes mod det menneskelige legeme, f.eks. optagelse af fingeraftryk, blodprøver m.v. Det betyder også, at lov om Det Centrale Dna-profil-register vil kunne sættes i kraft for Færøerne. Endvidere indsættes en bestemmelser om, at advokater beskikket af justitsministeren vil kunne udøve advokatvirksomhed på linje med advokater beskikket af de færøske myndigheder. Loven trådte i kraft den 1. september 2010, og det forudsattes, at de færøske myndigheders endelige udtalelse forelå inden lovforslagets 3. behandling i Folketinget.
Formålet med forslaget var at sikre åbenhed i pensionssektoren. Forslagsstillerne ville derfor pålægge regeringen at udarbejde et lovforslag, der indeholdt følgende elementer: Der skulle indføres oplysningspligt i pensionssektoren om simple nøgletal for prisen på at spare op til pension. Nøgletallene skulle defineres ud fra direkte og indirekte omkostninger. Der skulle anvendes en ensartet beregningsmetode, hvilket ville sikre fair konkurrence på området. Prisen skulle oplyses, når pensionen blev tegnet. Den valgte løsning skulle være enkel og let at anvende for forbrugerne og samtidig retvisende.
Forslaget skulle hæmme unødvendig central styring og regulering og derved fremme borgernes frihed og virksomhedernes effektivitet og konkurrenceevne. Forslagsstillerne ville derfor pålægge regeringen at gennemføre et regelstop inden udgangen af 2010.
Med loven indføres der regler om partshøring i forbindelse med sager om stop for udbetalingen af bl.a. dagpenge og sygedagpenge. Samtidig indføres der krav om tilbagebetaling af uretsmæssige ydelser udbetalt i en høringsperiode, f.eks. i tilfælde, hvor en dagpengemodtager eller en sygemeldt udebliver fra samtaler m.v.  Lovforslaget træder i kraft 1. juli 2010.
Loven indebærer, at der indføres en meddelelsespligt for alle modtagere af social pension (folke- og førtidspensionister) med fast bopæl i Danmark, der opholder sig midlertidigt i udlandet i en periode af mere end 2 måneders varighed i lande uden for EU/ØES og Schweiz. Meddelelsespligten indebærer bl.a., at pensionisten skal give kommunen meddelelse om afrejsedato, forventet dato for hjemkomst og den faktiske dato for hjemkomst. De omfattede pensionister får desuden pligt til hver måned at give oplysninger om eventuelle indtægter fra udlandet. Endelig indføres mulighed for, at kommunerne, uden konkret mistanke og uden samtykke fra pensionisten, kan indhente oplysninger om indkomst- og formueforhold fra arbejdsgivere og pengeinstitutter i sager om social pension. Lovforslaget var en del af aftalen mellem regeringen (Venstre og Det Konservative Folkeparti) og Dansk Folkeparti om finansloven for 2010 Loven trådte i kraft den 1. juli 2010.
Loven indebærer, at der i straffesager som udgangspunkt skal ske lydoptagelse af forklaringer, der gives i byretten under hovedforhandlinger, i tilståelsessager og i sager om tiltalefrafald. Lydoptagelse af forklaringer i andre retsmøder vil kunne ske, hvis retten bestemmer det.   Desuden videreføres den ordning med lydoptagelse af rettens gengivelse af en forklaring, som har været gældende som et forsøg, som en generel ordning.  Derudover nedsættes antallet af landsdommere ved landsretterne nedsættes som en følge af politi- og domstolsreformen.
Forslaget til folketingsbeslutning gav mulighed for at indføre digitale fremmødevalg, dog sådan, at der i en overgangsperiode også var mulighed for at afgive sin stemme på almindelig stemmeseddel. Der var ikke flertal for beslutningsforslaget, men udvalget afgav efterfølgende en beretning, hvor flertallet og mindretallet redegjorde for deres standpunkter.
Forslaget til folketingsbeslutning pålagde regeringen at nedsætte en kommission, der skulle undersøge den faldende valgdeltagelse, der havde været til en række valg. Der var ikke flertal for beslutningsforslaget, men udvalget afgav efterfølgende en beretning om forslaget.
Forslaget til folketingsbeslutning pålagde regeringen at indføre kortere tidsfrist til konstituering af kommunalbestyrelser og regionsråd, særlig for valg af borgmester og regionsformand.
Forslaget til folketingsbeslutning ville pålægge regeringen at fremsætte lovforslag om, at der skulle påføres partilogoer og billeder på stemmesedlerne af de opstillede kandidater til kommunale og regionale valg og til folketingsvalg og europaparlamentsvalg for at gøre valgmulighederne tydeligere og dermed gøre det lettere for borgerne, hvilket kunne medføre højere valgdeltagelse.
Forslaget til folketingsbeslutning pålagde regeringen at nedsætte en ungdomskommission med sigte på at skabe en sammenhængende ungepolitik omfattende bl.a. uddannelse, fritidstilbud, forebyggelse m.v.
Forslaget til folketingsbeslutning ville fremme åbenhed om økonomisk støtte til partierne. Reglerne skulle bl.a. ændres, så navnene på alle bidragydere, der gav mere end 5.000 kr., skulle offentliggøres, inkl. størrelsen på bidraget. Forslaget blev førstebehandlet sammen med beslutningsforslag nr. B 188.
Hovedformålet med loven er at forbedre færdselssikkerheden gennem strafskærpelser på færdselsområdet og præventive foranstaltninger, der retter sig mod trafikanter, som groft tilsidesætter hensynet til andre i trafikken.  Strafferammen for diverse lovovertrædelser udvides, bl.a. forhøjes straffen for særlig hensynsløs kørsel fra 10-14 dages fængsel til 30-40 dages fængsel, selv om kørslen ikke har resulteret i personskade, og straffen for uagtsomt manddrab i forbindelse med spirituskørsel, narkokørsel eller særlig hensynsløs kørsel forhøjes fra 10-12 måneders fængsel til 16-18 måneders fængsel.  Blandt andre tiltag omfatter loven også mulighed for frakendelse af førerretten ved særlig grove hastighedsoverskridelser.  Desuden forenkles sagsbehandlingen på området.
Socialdemokratiet og SF foreslog, at regeringen pålagdes at oprette en dansk informantordning, således at informationer om danskeres skatteunddragelse ved placering af formuer i såkaldte skattely kunne tilvejebringes. Danmark skulle aktivt tilkendegive, at Danmark var interesseret i at købe sådanne informationer, f.eks. fra tidligere eller nuværende bankansatte i skattelylande. Forslagsstillerne henviste til, at en informantordning ville bidrage til at afsløre skattesvindel og dermed sende et klart signal om, at Danmark ikke tolererede skattesnyd via skattelylandenes bankhemmelighed. Det ville have en stærkt præventiv effekt, og det ville muliggøre inddrivelse af millioner af manglende skattekroner. Beslutningsforslaget blev tilbagetaget den 4. maj 2010 med henvisning til aftalen om en midlertidig strafnedsættelsesordning for udeladt udenlandsk indkomst i 2011, der blev indgået af regeringen (Venstre og Det Konservative Folkeparti), Dansk Folkeparti, Socialistisk Folkeparti, Det Radikale Venstre, Enhedslisten og Liberal Alliance den 4. maj 2010.
Det Radikale Venstre foreslog, at regeringen pålagdes i folketingssamlingen at fremsætte de nødvendige lovforslag og foretage fornødne administrative ændringer, der sikrede, at multimediebeskatning blev afskaffet med virkning for indkomståret 2010.  Forslagsstillerne henviste bl.a. til, at der var en lang række positive samfundsøkonomiske sidegevinster forbundet med udbredelsen af it-teknologier, og at multimedieskatten havde en skadelig virkning i forhold hertil.
Med loven vil virksomhederne kunne fravælge revision, hvis de ikke overskrider to af tre grænser i to på hinanden følgende regnskabsår: 1) en balancesum på 4 mio. kr. 2) en nettoomsætning på 8 mio. kr. 3) et gennemsnitligt antal heltidsbeskæftigede i løbet af regnskabsåret på 12.  En forhøjelse til de nævnte grænser forventes at give yderligere ca. 17.500 små virksomheder mulighed for at fravælge revision. Lovændringerne i årsregnskabsloven vurderes at lette virksomhedernes administrative omkostninger med omkring 450 mio. kr. årligt.
Loven har til formål at skabe et velordnet marked for pantebreve og en større gennemsigtighed om de pantebreve, der handles på dette marked.  Pantebrevsselskaber, som handler erhvervsmæssigt med pantebreve i fast ejendom, skal som udgangspunkt have tilladelse og underlægges tilsyn af Finanstilsynet. Der indføres samtidig krav om, at der i forbindelse med salg af pantebreve skal gives et vist minimum af oplysninger om den ejendom og dermed den sikkerhed, som ligger til grund for pantebrevet. Selskaber, der handler med forbrugere, skal desuden stille sikkerhed for ethvert pengekrav, som forbrugerne måtte have mod selskabet.
Loven har til formål at sikre, at finansielle virksomheder ledes og drives på en forsvarlig måde til gavn for hele den finansielle sektor.   Finanstilsynet får bl.a. mulighed for at påbyde en virksomhed at afholde udgifterne til en uvildig undersøgelse af et forhold. Desuden udvides Finanstilsynets pligt til at udarbejde en redegørelse ved et pengeinstituts sammenbrud.   Opmærksomheden øges på kravene til styring og indretning af en finansiel virksomhed, og egnetheds- og hæderlighedskravene til medlemmer af direktionen og bestyrelsen præciseres.   Derudover gennemføres dele af direktiv 2009/111/EF (CRD II), som bl.a. vedrører nye regler for likviditet, store engagementer og hybrid kernekapital.   Endelig sikres der hjemmel for Danmarks Nationalbank til at indsamle og anvende oplysninger til at opretholde et sikkert pengevæsen og at lette og regulere pengeomsætning og kreditgivning. Lovforslagets territorialbestemmelse justeredes ved ændringsforslag fra økonomi- og erhvervsministeren.
Forslaget pålagde regeringen at igangsætte en 5-årig overgangsperiode med det mål at udvikle metoder til at sikre, at ældreplejen blev tilrettelagt således, at alle ældre sikredes ret til et værdigt liv, hvor de selv kunne træffe valg med hensyn til bolig, mad og daglige rutiner m.v. i overensstemmelse med de ti rettigheder, der var beskrevet i bemærkningerne til beslutningsforslaget.
Med forslaget pålagdes regeringen inden udgangen af 2010 at fremsætte lovforslag, der indebar, at skolefritidsordninger, i stedet for at være omfattet af reglerne i folkeskoleloven, blev omfattet af de samme regler, som var gældende for fritidshjem efter dagtilbudsloven. Formålet var, at skolefritidsordninger fik de samme vilkår som fritidshjem med hensyn til værdigrundlag, pædagogiske formålsbestemmelser og indholdsmæssige krav, da de to tilbudstyper henvendte sig til samme aldersgruppe, de 6-9-årige.
Med forslaget pålagdes regeringen inden udgangen af 2010 at fremsætte de nødvendige lovforslag, så kommunernes opkrævning og modregning af tilbagebetalingskrav for offentlige ydelser på alle områder blev omfattet af inddrivelseslovens regler, der gjaldt for statens inddrivelse af offentlig gæld.
Med forslaget pålagdes regeringen inden udgangen af 2010 at fremsætte lovforslag om at fjerne aldersgrænsen for at kunne modtage handicapkompenserende ydelser og tillæg, så disse ikke bortfaldt, når man blev folkepensionist.
Forslaget pålagde regeringen inden den 1. juni 2010 at nedsætte et udvalg om økonomiske mekanismer og incitamenter på området for udsatte børn, unge og deres familier. Udvalget skulle bl.a. udarbejde forslag til initiativer, der kunne sikre, at økonomiske hensyn i kommunerne aldrig stod over hensynet til barnets tarv i sager om støtte til eller anbringelse af børn og unge.
Formålet med loven er at forbedre mulighederne for, at virksomheder, der har økonomiske vanskeligheder, kan videreføres i stedet for at blive erklæret konkurs.  Loven indebærer bl.a.,  - at både skyldneren og fordringshaveren kan anmode skifteretten om rekonstruktionsbehandling, hvis skyldneren er insolvent,  - at der udpeges en "rekonstruktør", som skal udarbejde en rekonstruktionsplan og et rekonstruktionsforslag, og  - at kravene til vedtagelse af rekonstruktionsforslag lempes, og kravet om mindstedividende på 10 pct. ophæves.
Lovforslaget var et led i aftalen af 4. februar 2010 mellem regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti, Det Radikale Venstre og Liberal Alliance om en reguleret, delvis liberalisering af det danske spillemarked. Lovforslaget udgjorde udmøntningen på Finansministeriets område af aftalen om den regulerede, delvise liberalisering af det danske spillemarked og havde til formål at fastsætte ejerskabsforholdene og selskabsledelsesstrukturen for Danske Spil A/S. Med loven ændres selskabsledelsesstrukturen i Danske Spil A/S til en mere moderniseret form, således at rammerne for ledelsen af Danske Spil A/S i højere grad kan medvirke til at håndtere den ændrede konkurrencesituation på spillemarkedet efter en delvis liberalisering.  Danske Spil A/S vil med loven som hovedregel være underlagt reglerne om statslige aktieselskaber i såvel selskabslovgivningen som regnskabslovgivningen. I forlængelse heraf skal vedtægterne for Danske Spil A/S og eventuelle ændringer heraf godkendes af generalforsamlingen efter reglerne i selskabslovgivningen. Overskud, der fremkommer ved foranstaltning af lotteri og heste- og hundevæddemål, opgøres og udloddes efter lov om udlodning af overskud fra lotteri samt heste- og hundevæddemål. Endvidere følger det, at overskud herudover efter udredelsen af skatter, afgifter og gebyrer, gevinsterne og udgifterne til administration, afskrivning m.v. samt eventuelle udgifter i forbindelse med foranstaltning af spil uden for landet anvendes som konsolidering af kapitalgrundlaget i det pågældende datterselskab eller udbetales til staten.
Med forslaget pålagdes regeringen i folketingsåret at tage initiativ til, at der nedsattes et ekspertudvalg, der skulle analysere udviklingen i fattigdommen, belyse forskellige metoder til at opgøre udviklingen i fattigdommen og udarbejde forslag, der kunne danne grundlag for en officiel dansk fattigdomsgrænse, så det var muligt regelmæssigt at offentliggøre statistik over, hvem der levede under dette niveau.
Loven indebærer, at aldersgrænsen for butikssalg af alkohol med en alkoholprocent på 16,5 og derover hæves fra 16 til 18 år.  Aldersgrænsen for at indføre drikkevarer med en alkoholprocent på mellem 1,2 og 16,4 fra et andet EU-land er 16 år, mens man skal være 18 år for at indføre drikkevarer med en alkoholprocent på over 16,5. I det fremsatte lovforslag måtte man ikke sælge alkohol med en højere styrke end 7 pct. til unge mellem 16 og 18 år. Ændringen kom ind ved vedtagelsen af ændringsforslag fra indenrigs- og sundhedsministeren til 2. behandling.
Lovforslaget var er et led i udmøntningen af den aftale om at iværksætte initiativer, som skulle bringe flere unge i uddannelse og job, som regeringen (Venstre og Det Konservative Folkeparti), Socialdemokraterne, Dansk Folkeparti og Det Radikale Venstre indgik den 5. november 2009.   Baggrunden for lovforslaget var et ønske om at forøge erhvervsuddannelsernes almindelige status og rekrutteringsflade og et ønske om at skabe en adgangsvej fra erhvervsuddannelserne til de videregående uddannelser.  Loven etablerer en ny eksamen (eux) på gymnasialt niveau. En erhvervsuddannelse med relevante fag m.v. på gymnasialt niveau kan dermed ud over erhvervskompetencen give generel studiekompetence på linje med de eksisterende gymnasiale uddannelser.  Loven giver hjemmel til at etablere fag, der ikke i forvejen eksisterer i en gymnasial uddannelse eller en erhvervsuddannelse. Loven giver også hjemmel til, at bl.a. personer, der har afsluttet en erhvervsuddannelse med et eux-bevis, får samme ret til at vælge gymnasiale suppleringskurser som personer med eksamen fra de gymnasiale uddannelser og på samme vilkår.
Lovforslaget udmøntede en aftale mellem regeringen (Venstre og Det Konservative Folkeparti), Socialdemokratiet, Dansk Folkeparti, Socialistisk Folkeparti og Det Radikale Venstre.  Loven indebærer, at en kommunalbestyrelse kan indgå overenskomst med en institution, der udbyder erhvervsuddannelse, om henvisning af elever til 10.-klasses-undervisning på institutionen.  Loven indebærer også, at kommunalbestyrelsen kan tilbyde en 10.-klasses-ordning, hvorefter et 10.-klasses-forløb sammensættes af først 20 uger i folkeskolen eller den kommunale ungdomsskole og dernæst 20 uger på en institution, der udbyder erhvervsuddannelse.
Med loven ændres integrationslovens formålsbestemmelse, så den enkeltes ansvar for sin egen integration understreges. Personkredsen for integrationsindsatsen udvides til  bl.a. at omfatte arbejdskraftindvandrere og deres medfølgende familiemedlemmer.   Samtidig udvides det kommunale integrationstilbud til to spor: et integrationsprogram rettet mod flygtninge og familiesammenførte, som i hovedtræk viderefører det nugældende introduktionsprogram, og et introduktionsforløb rettet mod den typisk mere ressourcestærke gruppe af arbejdskraftsindvandrere m.v.  Desuden indføres der et kursus i danske samfundsforhold og dansk kultur og historie og en medborgerskabsprøve, som får betydning for adgangen til at opnå tidsubegrænset opholdstilladelse.  Derudover får kommunerne pligt til at give udlændinge, der forsørges af deres ægtefælle, beskæftigelsesrettede tilbud, så de pågældende får en målrettet hjælp til at opnå beskæftigelse.  Endelig får herboende udlændinge - bortset fra nordiske og EU-statsborgere - fremover først kommunal og regional valgret og valgbarhed efter 4 års uafbrudt fast bopæl i Danmark mod tidligere 3 år.
Forslagsstillerne ønskede med forslaget at give kommunerne mulighed for at tilbyde tilkøbsydelser i ældreplejen på samme vilkår som private virksomheder. Forslaget skulle sikre, at den kommunale ældrepleje kunne yde en sammenhængende service, der tog højde for den ældres livssituation som helhed og samtidig bidrog til større valgfrihed og øget tryghed for ældre, der ønskede ekstra ydelser.
Med loven gives kommunerne bedre tid til modtagelse af visse flygtninge m.v., der indføres en mere målrettet opfølgning på integrationskontrakten, og der gennemføres en forenkling af lovens regler om aktive tilbud og introduktionsydelse.  Loven ændrer desuden danskuddannelsesloven, så der indføres en forenklet registrering af udlændinges fravær fra tilbuddet om danskuddannelse, ligesom opkrævningen af gebyr for deltagelse i danskuddannelse, der i praksis har vist sig at være administrativt krævende, afskaffes.  Lovforslaget var en konsekvens af regeringens (Venstre og Det Konservative Folkeparti) aftale af 6. november 2009 med Dansk Folkeparti og Liberal Alliance, som blev indgået som opfølgning på regeringens plan for mindre bureaukrati i kommuner og regioner af 6. oktober 2009, "Mere tid til velfærd".
Lovforslaget var en konsekvens af regeringens (Venstre og Det Konservative Folkeparti) aftaler af 6. november 2009 og 15. marts 2010 med Dansk Folkeparti. Med loven skærpes udvisningsreglerne, så adgangen til at udvise udlændinge, som idømmes ubetinget frihedsstraf for socialt bedrageri, grov forstyrrelse af den offentlige orden og hærværk, udvides.  Reglerne om tidsubegrænset opholdstilladelse ændres, så meddelelse af tidsubegrænset opholdstilladelse knyttes til et pointsystem, der bl.a. består af nogle ufravigelige betingelser. Loven omfatter også en skærpelse af inddragelsesreglerne, bl.a. kan en tidsubegrænset opholdstilladelse inddrages, hvis en udlænding, der er meddelt asyl, tager på ferie i sit hjemland. Herudover indeholder lovforslaget bl.a. en skærpelse af reglerne for at indgive ansøgning om opholdstilladelse efter indrejse her i landet og af reglerne for bortfald af opholdstilladelse i tilfælde, hvor en udlænding sendes på genopdragelsesrejse.  Der indføres desuden en liste over de oplysninger, der almindeligvis er nødvendige for bedømmelsen af, om en udlænding kan meddeles en helbredsbetinget humanitær opholdstilladelse, og ved ægtefællesammenføring skærpes selvforsørgelsespligten for den herboende person.
Ifølge beslutningsforslaget pålagdes regeringen at fremsætte et lovforslag, der bl.a. betød, at vold mod og drab m.v. på tjenestedyr i politiets og forsvarets tjeneste blev straffet som vold m.v. mod tjenestedyr, og at straffen fastsattes til op til 6 års fængsel. Desuden blev det foreslået, at der automatisk blev rejst erstatningssag.
Forslaget pålagde regeringen at forbyde seksuel omgang mellem mennesker og dyr. Endvidere skulle enhver form for seksuelt misbrug eller seksuel udnyttelse af dyr samt fremstilling og udbredelse af dyreporno forbydes.
Med loven indføres en maksimal betænkningstid på 3 dage forud for beslutning om tvangsbehandling. Derudover indføres der hjemmel til oppegående tvangsfiksering på Sikringsafdelingen under Retspsykiatrisk Afdeling, Region Sjælland, i en forsøgsperiode på 4 år. Endelig indføres der pligt til en ugentlig lægelig vurdering af tvangsfikseringer, der strækker sig ud over 48 timer, ved en uvildig læge.
Loven har til formål at forhindre den såkaldte stråmandsudlejning, der er en utilsigtet virkning af den gældende fortolkning af erhvervslejelovens anvendelse. Loven indebærer en afklaring af retsstillingen på området og sikrer en ligestilling af lejeforhold, således at der ikke skelnes mellem, at en bolig udlejes til beboelse eller med henblik på fremleje til beboelse. Dette skal forhindre, at udlejere kan omgå lejelovens regler om lejefastsættelse for lejeboliger.  Loven har endvidere til formål at smidiggøre Grundejernes Investeringsfonds administration og at ophæve overflødige regler om fondens långivning.   Loven trådte i kraft den 1. juli 2010.
Beslutningsforslaget pålagde regeringen at kvalitetssikre rekruttering af udenlandske studerende til danske uddannelser ved at oprette uddannelseskontorer i udvalgte lande. Desuden skulle der indføres en positivliste over kvalificerede agenter til formidling af kontakt mellem de studerende og uddannelserne.
Ifølge forslaget pålagdes regeringen at fremsætte de nødvendige forslag, der forbedrede transkønnedes rettigheder ved  -  at fjerne det generelle krav om overensstemmelse mellem civilretligt køn og fornavn,  - at man gav transkønnede mulighed for at dokumentere deres identitet uafhængigt af deres aktuelle fysiske/kønslige fremtræden med et særligt identifikationskort,  - at der skete en revision af betingelserne for at få ændret civilretlig kønsstatus og blev givet mulighed for dispensation på grund af alder, helbred eller andre særlige forhold, og  - at der blev foretaget en revision af retningslinjerne og opstilledes krav om udarbejdelsen af en tidsplan for de personer, der var i et behandlingsforløb på Sexologisk Klinik med henblik på et permanent kønsskifte, og at der indførtes en klagemulighed.
Ifølge beslutningsforlaget pålagdes regeringen at fremsætte et lovforslag, der betød, at personer, der dømtes for dyremishandling eller grovere uforsvarlig behandling af dyr, automatisk fradømtes retten til at have med dyr at gøre.
Liberal Alliance foreslog, at regeringen igangsatte de nødvendige initiativer med henblik på at få  - en gennemskuelig og moderne straffelov, - en forbedring af borgernes rettigheder i terrorlovgivningen og i reglerne om tålt ophold, - en liberalisering af forsamlingsfriheden og - begrænsning i overvågningen af borgerne.  Baggrunden for forslaget var, at Liberal Alliance var bekymret for, hvorvidt der over de seneste år var sket en udhuling af borgernes retssikkerhed. Derfor mente Liberal Alliance, at det var nødvendigt at gennemføre et retssikkerhedstjek, der gennemgik en række eksisterende love og forholdt sig kritisk til den retssikkerhedsmæssige udvikling, der havde været i Danmark, med det formål at sikre tryghed for borgerne.
Med forslaget pålagdes regeringen inden udgangen af 2010 at igangsætte en række initiativer med henblik på sikring af en gennemskuelig og retfærdig udlændingelovgivning, herunder bl.a. indførelse af krav til uddannelse, indkomst og formue ved opnåelse af opholds- og arbejdstilladelse, en begrænsning af nyankomne udlændinges adgang til offentlig understøttelse og velfærdsydelser og en afskaffelse af 24-års-reglen og tilknytningskravet. Forslaget skulle ses i sammenhæng med beslutningsforslag nr. B 169 om en gennemførelse af et retssikkerhedstjek.
Socialdemokratiet, SF, Det Radikale Venstre og Enhedslisten foreslog, at der nedsattes et uddannelsespolitisk råd.   Rådet skulle komme med oplæg til en handlingsplan for, hvordan henholdsvis 95 pct.-målsætningen for ungdomsuddannelse og 50 pct.-målsætningen for videregående uddannelse kunne opnås i 2015.   Rådet skulle endvidere rådgive regering og Folketing om uddannelsespolitiske spørgsmål.
Beslutningsforslaget pålagde regeringen at nedsætte et udvalg, som skulle udarbejde et oplæg om obligatorisk idræt på erhvervsuddannelser og erhvervsgymnasiale uddannelser.
Forslaget til folketingsbeslutning ville pålægge regeringen at nedsætte en kommission, der skulle komme med forslag til, hvorledes der kunne skabes større åbenhed om direkte og indirekte privat partistøtte. Forslaget blev førstebehandlet sammen med beslutningsforslag nr. B 183.
Efter forslaget pålagdes regeringen inden 2010 at fremsætte lovforslag, der sikrede, at pensioner, dagpenge, førtidspension, efterløn, kontanthjælp og lignende ydelser fulgte indkomstudviklingen i samfundet, og at det fradrag i disse ydelser, der hidtil var foretaget på grund af satspuljen, skulle ophøre.   Endvidere skulle projekter, der finansieredes over satspuljen, fremover finansieres over finansloven.  Forslaget var en genfremsættelse af beslutningsforslag nr. B 32 fra folketingsåret 2006-07.
Beslutningsforslaget gik ud på at indføre krav om røgalarmer og brandalarmeringsanlæg i boliger.   Regeringen pålagdes derfor inden udgangen af 2010 at gøre det lovpligtigt dels at opsætte batteridrevne røgalarmer i alle eksisterende boliger, dels at opsætte røgalarmer med tilslutning til elnettet i boliger, som gennemgik en større om- og/eller tilbygning.   Regeringen pålagdes desuden at gøre det lovpligtigt at installere brandalarmeringsanlæg i boliger, hvor der boede ældre, visiterede borgere.
Forslaget var i store træk en genfremsættelse af beslutningsforslag nr. B 180 fra folketingsåret 2008-09. Forslaget havde til formål at skabe grundlaget for en samlet og koordineret indsats mod tvangsægteskaber og æreskriminalitet og oplistede en række forslag til indsatsområder. Bl.a. foresloges det, at myndighederne forpligtedes til at foretage en risikovurdering, når de blev opmærksomme på et potentielt offer for æreskriminalitet og - hvis det var nødvendigt - udarbejde en handlingsplan. Det forsloges desuden, at der etableredes en særlig beskyttelsesordre mod tvangsægteskaber, som gav mulighed for at udstede et polititilhold mod en hel gruppe familiemedlemmer og mulighed for, at offerets pas kunne deponeres hos politiet. Endelig forsloges det, at oplysningsindsatsen og den internationale indsats blev styrket.
SF, Socialdemokratiet, Det Radikale Venstre og Enhedslisten foreslog at indføre en gennemsnitlig klassekvotient i de gymnasiale uddannelser på 26 elever i stamklasserne ved uddannelsesstart.
Ifølge beslutningsforslaget skulle der nedsættes en bankkommission, der kunne forberede en dybtgående reform af den finansielle sektor for at styrke demokratiet og undgå, at samfundet blev ramt af følgerne af nye finanskriser.
Forslaget til folketingsbeslutning skulle sikre, at der gennemførtes en forsøgsordning med støtte til universiteter, der ønskede at mindske frafaldet på studier ved gennemførelse af samtaler med studerende inden optagelse på et studie.
Socialdemokratiet foreslog, at alle løsladte fra Kriminalforsorgens institutioner fik udarbejdet en handleplan, der fokuserede på tiden efter løsladelsen. Målet var, at kommunen i samarbejde med Kriminalforsorgen skulle udarbejde en udvidet og personlig handleplan, hvori alle væsentlige områder af den løsladtes liv blev berørt. Der skulle i den forbindelse holdes et løsladelsesmøde inden løsladelsen.  Handleplanerne skulle være med til at forhindre, at de løsladte blev løsladt direkte til gaden - uden plan for bolig, arbejde eller videre behandling af eksempelvis stofmisbrug, og dermed være med til at forebygge tilbagefald til ny kriminalitet.
Dansk Folkeparti foreslog snarest at skærpe straffen for indsmugling af khat, så den kom på niveau med straffen for tilsvarende lovbrud i Sverige.  Formålet med forslaget var bl.a. at sende et kraftigt signal til narkokurererne ved at skærpe straffen for indsmugling af khat. Det var Dansk Folkepartis holdning, at det var vigtigt, at straffen for indsmugling af khat ikke lå væsentligt under strafniveauet i Sverige, da en stor del af trafikken foregik på tværs af Øresund. Strafniveauet i Danmark burde således sættes op, så det kom på linje med det svenske på området.
Regeringen pålagdes enten at validere de oprindelige amerikanske undersøgelser i Chesnutsagen for således at afklare, hvorvidt disses indhold var korrekte, eller at afsætte midler til en ny og uafhængig undersøgelse, som under Justitsministeriets tilsyn kunne udfærdiges efter de krav, der måtte stilles til en sådan undersøgelse, for at domstolene kunne tillægge den juridisk betydning.
Beslutningsforslaget indebar, at regeringen skulle udarbejde en handlingsplan for at styrke danske computerspil. Formålet var at sikre bedre udviklingsmuligheder for danske computerspil fremover, da den gældende udviklings- og produktionsstøtte udløb med udgangen af 2010.
Beslutningsforslaget indebar, at brugerbetalingen til musikskolerne nedsattes, og at der blev givet mulighed for fripladser. Desuden foresloges det, at der afsattes økonomiske midler til at styrke talentudviklingen på musikskolerne ved at give ekstra undervisning til særlig talentfulde elever.
Beslutningsforslaget pålagde regeringen at forbyde seksuelt misbrug af dyr (dyresex, sodomi, zoofili) og dyrepornografi.
Den såkaldte campuslov øger universiteternes muligheder for at påvirke de fysiske rammer omkring universiteterne, herunder at kunne indgå aftaler om udleje og fremleje af faciliteter til brug for serviceerhverv, der integrerer universitetet og det omkringliggende samfund. Der gives også nye muligheder for udlejning af ungdomsboliger samt etablering af en selvejende almen ungdomsboliginstitution. Endelig gives der særlige muligheder for anvisning af boliger til udvekslingsstuderende. Der blev vedtaget flere ændringsforslag, der bl.a. sikrer, at de universitetsnære almene ungdomsboliger enten kan etableres ved nybyggeri eller ved erhvervelse og ombygning af eksisterende ejendomme, der ikke anvendes til beboelse. Landsbyggefonden kan således ikke bidrage til dette byggeri efter 2010.
Ifølge forslaget pålagdes regeringen inden udgangen af 2010 at fremsætte de nødvendige lovforslag, der sikrede en liberalisering af apotekervæsenet, herunder sikrede friere muligheder for etablering af apoteker, friere ejerforhold for apotekerne, afregulering af åbningstider, mulighed for udbredelse af salget af håndkøbsmedicin i detailhandelen, og at prisen på patenterede lægemidler i højere grad udsattes for konkurrence.
Folketinget pålagde regeringen inden udgangen af 2010 at fremsætte lovforslag, der indførte ensartede regler for hygiejnestandarder på danske sygehuse.
Forslaget pålagde regeringen at fremsætte forslag til lov om ændring af § 74 i lov om autorisation af sundhedspersoner og om sundhedsfaglig virksomhed, så sygeplejersker, der opfyldte nærmere fastlagte kompetence- og uddannelseskrav, fik adgang til i begrænset omfang at ordinere og anvende lægemidler.
DF foreslog, at regeringen pålagdes at fremsætte et lovforslag, der betød, at  personer og virksomheder i Danmark ikke kunne retsforfølges efter andre landes lovgivning for ytringer i Danmark. Retsudvalget afgav den 7. september 2010 beretning om beslutningsforslaget.
Hensigten med beslutningsforslaget var at få flere danskere til at indgå i frivilligt arbejde i udviklingslande for herigennem at øge opmærksomheden på de udfordringer, som udviklingslandene stod overfor.
Formålet med loven er dels at forhindre utilsigtet brug af reglerne om nedbringelse af indkomstgrundlaget for tildeling af sociale ydelser ved indbetaling på en kapitalpension, dels at fritage indeksordninger fra loftet på 100.000 kr. for fradragsberettigede indbetalinger.  Med loven genindføres for det første en regel, der blev ophævet i forbindelse med forårspakke 2.0. Ophævelsen af reglen gav personer over efterlønsalderen mulighed for at oprette og eventuelt i samme år hæve kapitalpensionsordninger alene med det formål at reducere indkomstgrundlaget og dermed opnå højere sociale ydelser. Den foreslåede genindførte regel går ud på, at når der er sket udbetaling af en kapitalpension eller en del heraf, efter at efterlønsalderen er nået, er der ikke fradragsret for indbetalinger på en kapitalpension i de efterfølgende indkomstår. Loven har virkning for indbetalinger, der sker fra og med dagen for fremsættelsen af lovforslaget.  For det andet friholdes indbetalinger på indeksordninger fra fradragsloftet på 100.000 kr. for årlige indbetalinger på ratepensioner og ophørende livrenter.   Henset til, at indeksordninger ikke har kunnet oprettes siden 1971, at betaling af pensionsbidraget til indeksordningen er en forudsætning for at få statens indekstillæg, og at det årlige pensionsbidrag udgør et relativt beskedent beløb, skabes en ensartet behandling af disse ved helt at undtage indbetalinger til indeksordninger fra loftet på 100.000 kr. for fradragsberettigede indbetalinger.
Formålet med loven er at indføre en model for kontrolleret afvikling af nødlidende pengeinstitutter efter udløbet af den generelle statsgaranti den 30. september 2010.  Der indføres en frivillig ordning for afvikling af nødlidende pengeinstitutter i regi af Finansiel Stabilitet A/S. Et pengeinstitut, som beslutter at lade sig håndtere af denne ordning, vil kunne åbne som normalt efter fristens udløb.  Der oprettes en separat afviklingsafdeling i Garantifonden for Indskydere og Investorer, der garanterer kapitalisering, likviditet og tab ved afvikling af det nye datterselskab under Finansiel Stabilitet A/S. Afviklingsafdelingens formue finansieres af de bidragspligtige pengeinstitutter. Sker afviklingen af det det nye datterselskab under Finansiel Stabilitet A/S med et positivt resultat, skal pengene tilbageføres til det nødlidende pengeinstitut. Ved ændringsforslag fra økonomi- og erhvervsministeren tilføjedes en bestemmelse om, at pengeinstitutter på generalforsamling skal forelægge generalforsamlingen spørgsmålet om, hvorvidt generalforsamlingen vil benytte afviklingsordningen i givne situationer. Bestyrelsen skal forelægge spørgsmålet på den førstkommende generalforsamling. Bestyrelsen bliver bundet af en beslutning om afvikling efter afviklingsordningen truffet af generalforsamlingen.
Efter forslaget skulle regeringen fremsætte forslag, der indebar, at der blev forbud mod synlighed af tobak på udsalgssteder. Tobaksvarer skulle f.eks. anbringes i lukkede skabe eller under disken.
Beslutningsforslaget gik ud på, at der skulle udarbejdes en national strategi for forøgelse af indvindingen på de danske oliefelter. Målet var at øge indvindingsgraden for olie i de danske oliefelter fra de hidtidige knap 30 pct. til mindst 50 pct. Strategien skulle fastlægge, hvorledes man gennem uddannelse, forskning og udvikling ville nå målet.
Loven er det ene af de halvårlige love om de personer, der kan få meddelt indfødsret (statsborgerskab) i Danmark.
Beslutningsforslaget gik ud på at udarbejde et forslag til en overordnet varmestrategi, der skulle sikre en reduktion af energibehovet til opvarmning, og at landets kommuner kunne omstille den nødvendige varmeforsyning til 100 pct. vedvarende energi inden 2035.
Beslutningsforslaget gik ud på, at det ikke skulle være tilladt at anvende olie til opvarmning i bygninger efter 2025. Som led heri skulle det gøres lettere for ejere af individuelle oliefyr at skifte til en mere klimavenlig opvarmningsform og at isolere bygningen bedre.
SF ønskede, at Folketinget pålagde regeringen inden udgangen af 2010 at revidere reglerne om straffeattester med henblik på at gennemføre de nødvendige administrative og lovgivningsmæssige ændringer, således at flere dømte fik en mulighed for at opnå et arbejds- eller praktikforhold.
Loven har til formål at fremme ren luft i byerne og sikre en begrænsning af udledning af partikler fra køretøjer. Loven går ud på at gøre det muligt at udvide de eksisterende miljøzoner til også at omfatte varebiler og åbner op for at etablere miljøzoner i flere danske byer. I begge tilfælde forudsætter det tilladelse fra miljøministeren, som er betinget af, at der kan dokumenteres overskridelser af de gældende grænseværdier for partikler. Loven indeholder endvidere skærpede regler for håndhævelsen af eksisterende regler, hvilket skal bidrage til overholdelsen af EU-grænseværdier og sikre den tilsigtede miljø- og sundhedsmæssige effekt.  
Beslutningsforslaget skulle sikre, at kommunerne udarbejdede sammenhængende varmeplaner for udbygning af fjernvarmen. Herunder skulle alle energiformer og energisystemer sammentænkes bl.a. for at mindske spildvarme. Regeringen skulle sørge for retningslinjer for, at fjernvarmen kunne udbygges over kommunegrænser, at der foregik den nødvendige forskning og udvikling, og at der sikredes økonomi hertil gennem aftaler med branchens parter og ved etablering af en fjernvarmefond.  Det Energipolitiske Udvalg afgav beretning om beslutningsforslaget. Et flertal (V, DF og KF) var positivt over for regeringens initiativer på området, mens et mindretal (S, SF, RV og EL) understregede, at der ikke var grundlag for at afvente Klimakommissionens rapport, før der blev taget politiske initiativer på energiområdet.
Loven indebærer, at de kapitaliseringsfaktorer, der anvendes i forbindelse med omregning af en løbende erstatning for tab af erhvervsevne eller tab af forsørger til et engangsbeløb, ændres som en følge af skattereformen forårspakke 2.0. Der indføres derfor nye principper for fastsættelse af kapitaliseringsfaktorer, som indebærer en tilpasning af faktorerne til skattesatserne for 2011, at arbejdsmarkedsbidraget ikke indgår i den årsløn, der lægges til grund for beregningen, og at erstatningsniveauet hæves fra 80 pct. fra 83 pct. Derudover tydeliggøres i loven principperne for opgørelse af den årsløn, der lægges til grund ved beregning af erstatning.  Loven trådte i kraft den 1. juli 2010, idet § 1, nr. 1-5 og 7, først trådte i kraft den 1. januar 2011.
Med forslaget pålagdes regeringen at undersøge mulighederne for at oprette et nationalt antidiskriminationscenter til videnudvikling om diskrimination af flygtninge/indvandrere og til gennemførelse af offentligt finansierede antidiskrimineringskampagner, koordinering af tværkommunale tiltag imod diskrimination og understøttelse af virksomheder, der ønskede at bekæmpe diskrimination på arbejdspladsen. Antidiskriminationscenteret skulle endvidere beskæftige sig med den oplevede diskrimination som følge af den offentlige debat.
Folketingsbeslutningen pålægger regeringen at arbejde for at indgå en frivillig aftale med fødevarebranchen om en mere retvisende betegnelse for neutralmarineret kød. Såfremt det ikke lykkes at indgå en aftale, pålægges regeringen at undersøge muligheden for at lovgive om spørgsmålet.
Beslutningsforslaget gik ud på at etablere et 3-årigt program til fremme af teknologiudvikling af bølgekraft. Der skulle etableres to prøvecentre for bølgekraft målrettet mod henholdsvis modelforsøg og prototyper. Etablering og drift af centrene og støtte til enkeltprojekter skulle finansieres af en samlet bevilling på 58 mio. kr.
Forslaget lagde op til, at retningslinjerne for meddelelse af en fornyet opholdstilladelse til kvinder, der havde forladt et voldeligt ægteskab med en dansk ægtefælle og som følge deraf mistede opholdsgrundlag i Danmark, præciseredes i lovgivningen. Desuden lagde forslaget op til, at lovgivningen ændredes, så herboende udenlandske kvinder, der kunne dokumentere, at de havde været udsat for vold, som hovedregel kunne bevare deres opholdstilladelse. Havde kvinden opholdt sig i Danmark i under 18 måneder, skulle der ske en individuel vurdering og en samlet afvejning af, hvorvidt hun skulle have forlænget sin opholdstilladelse. Havde kvinden opholdt sig i Danmark i over 18 måneder, skulle det forhold, at hun havde været udsat for overgreb, der havde ført til ophævelse af samlivet, i sig selv medføre, at opholdstilladelsen blev forlænget. Endelig lagdes der op til, at kvindens sikkerhed ved tilbagevenden til hjemlandet fremover burde indgå generelt som et moment ved vurderingen af ansøgninger om opholdstilladelser og forlængelse af opholdstilladelser, herunder eksempelvis oplysninger om privatretlige trusler.
Beslutningsforslaget pålagde regeringen inden udgangen af 2010 at fremsætte forslag til lov om dna-profil-registrering, der fik den virkning, at alle nyfødte børn i Danmark skulle registreres i et centralt dna-profil-register. Desuden skulle alle voksne, der måtte ønske det, have mulighed for frivilligt at kunne blive registreret i dette register.
DF foreslog, at regeringen pålagdes inden udgangen af 2010 at fremsætte et lovforslag, der betød, at pædofile skulle underkastes tvangsbehandling, og at dømte pædofile skulle underkastes tvangsopsyn og fortsat tvangsbehandling efter løsladelse, hvis der var fare for tilbagefald.
Beslutningsforslaget gik ud på at sikre, at et elselskab ikke lukkede for strømmen til en husstand, før elselskabet havde kontaktet de sociale myndigheder, og at disse havde haft tilstrækkelig tid til at træffe de nødvendige foranstaltninger over for børn, enlige og ensomme ældre uden netværk, fattige og andre udsatte i husstanden.
Dansk Folkeparti foreslog, at regeringen inden udgangen af kalenderåret fremsatte lovforslag, der bl.a. skulle indføre en minimumsstraf for straffelovsovertrædelser, stop for strafrabat ved flere overtrædelser af straffeloven samt markant skærpede straffe for gentagne overtrædelser af straffeloven.
Grundskyldpromillen reduceres midlertidigt på produktionsjord, hvilket især omfatter landbrug, gartneri, planteskole, frugtplantage og skovbrug. De berørte kommuner ydes en kompensation. Lovforslaget indgik i udmøntningen af aftalen af 9. april 2010 mellem regeringen (Venstre og Det Konservative Folkeparti) og Dansk Folkeparti "Grøn vækst 2.0", der sigtede på at forbedre vandmiljø og naturtilstand og sikre beskæftigelsen i landbruget og fødevareerhvervet og dermed i yderområderne , og forslaget blev set som en kompensation for udgifterne ved disse miljøtiltag.
Lovforslaget var en udmøntning af regeringens (Venstre og Det Konservative Folkeparti) aftale af 15. april 2010 med Dansk Folkeparti om udligningsskatten og angik de elementer af aftalen, som krævede lovgivning.    Loven indfører en udligningsskattesats på 6 pct., som skal betales af samlede pensionsudbetalinger over et bundfradrag på 362.800 kr. (2010-niveau). Indførelsen af udligningsskatten har virkning for udbetalinger fra og med indkomståret 2011. Den samlede varighed af udligningsskatten er 9 år. Satsen på 6 pct. fastholdes på samme niveau i 4 år, dvs. for 2011-2014. Fra og med 2015 udfases udligningsskatten med 1 procentenhed årligt. Udligningsskatten er dermed fuldt udfaset i 2020. Udligningsskatten pålægges ikke udbetalinger fra kapitalpensioner, invalidepension, førtidspension eller efterløn.    Loven afskaffer det særlige ægtefællefradrag til visse begrænset skattepligtige. Desuden ændres fradragsretten for A-kasse-kontingentet for begrænset skattepligtige personer, så der kun er fradrag i dansk lønindkomst. Loven retter en fejl, der utilsigtet havde medført en for lempelig adgang for begrænset skattepligtige til at få fradrag for A-kasse-kontingentet i alle typer af dansk indkomst.
Beslutningsforslaget var fremsat af Socialdemokratiet, og det pålagde regeringen at fremsætte lovforslag i folketingsåret og til ikrafttrædelse senest den 1. januar 2011 med henblik på at sikre, at erstatnings- og godtgørelseskrav for følger af sundhedsskadelige påvirkninger ikke kunne forældes, inden skaden havde manifesteret sig hos den skadelidte. Baggrunden for beslutningsforslaget var den lovændring, som blev vedtaget i 2007, hvor der blev indført en absolut forældelsesfrist på 30 år.
Loven indebærer, at lov om Banedanmark ophæves. Det indebærer, at Banedanmarks bestyrelse nedlægges, og Banedanmark vil fremover have samme ledelsesstruktur som andre styrelser og direktorater. Baggrunden for lovforslaget var, at jernbanesektoren stod over for en række nye udfordringer, hvor Banedanmark skulle have en styrket koordinerende rolle.
Formålet med beslutningsforslaget var at ændre reglerne for erhvervsmæssig personbefordring (de såkaldte EP-tilladelser), således at de reguleredes i taxiloven. Det indebar bl.a., at de miljø-, sikkerheds- og uddannelsesmæssige krav, der stilledes til biler, der anvendtes til EP-kørsel og til førerne af dem, skulle være de samme, som der stilledes til taxaer og sygetransportbiler.  Forslagsstillerne begrundede forslaget med, at de særlige regler der gjaldt for EP-tilladelser, skabte en ulige konkurrence mellem EP-køretøjer og taxaer.
Ifølge forslaget pålagdes regeringen inden udgangen af 2010 at fremsætte lovforslag, der sikrede en behandlingsret for personer, der havde forsøgt at begå selvmord, så alle, som kom i kontakt med sundhedsvæsenet efter et selvmordsforsøg, fik tilbud om relevant, opsøgende og ledsagende behandling inden for 48 timer efter henvendelsen til sundhedsvæsenet.
Ifølge forslaget pålagdes regeringen inden udgangen af 2010 at fremsætte lovforslag, der sikrede tilbud om støtte og hjælp til alle efterladte til personer, der havde begået selvmord, og pårørende til personer, som havde forsøgt at begå selvmord.
Formålet med beslutningsforslaget var, at kommunerne skulle have mulighed for at indføre ekstraordinære sikkerhedskrav til lastbilkørsel i byerne. Det skulle medvirke til at begrænse antallet af færdselsuheld, hvor lastbiler var impliceret.  Beslutningsforslaget var en omskrevet genfremsættelse af beslutningsforslag nr. B 193 fra folketingsåret 2008-09, jf. Folketingstidende tillæg A, side 7876 og 7877.
Forslaget pålagde regeringen inden den 1. november 2010 at fremsætte lovforslag, der indebar, at der indførtes en ny differentieret ventelistemodel på sundhedsområdet, der sikrede alle patienter et effektivt og hurtigt behandlingsforløb, og som sikrede en høj prioritering af patienter med kritiske og livstruende sygdomme.
Forslaget pålagde regeringen at iværksætte en koordineret indsats for at øge kvaliteten i rengøringen på sygehusene bestående af 1) en øget uddannelsesindsats, 2) en større sammenhæng mellem rengøringen og de øvrige opgaver, der varetages på sygehusene, og 3) etablering af en central kontrol- og vejledningsenhed.
Formålet med beslutningsforslaget var, at der indførtes krav om, at samtlige biler i Danmark senest i 2015 skulle være udstyret med alkolås. Det skulle medvirke til at nedbringe antallet af alvorlige ulykker på de danske veje, idet alkohol var en medvirkende årsag til mere end hver fjerde dødsulykke i trafikken.
Formålet med beslutningsforslaget var, at Post Danmark skulle privatiseres som led i en hurtig, fuld liberalisering af det danske postmarked.  Ifølge forslagets bemærkninger kostede Post Danmarks monopol på brevmarkedet de danske virksomheder op mod 1 mia. kr. om året i unødigt høje portoudgifter. Liberal Alliance mente derfor, at der var behov for et frit postmarked til gavn for både kunder og andre aktører.
Beslutningsforslaget pålagde regeringen at tage initiativ til at indføre velfærdsbesøg hvert tredje år i alle danske kvæg- og svinebesætninger med virkning fra den 1. juni 2010.
Beslutningsforslaget pålagde regeringen senest den 1. juni 2010 at fremsætte forslag om ændring af pelsdyrbekendtgørelsen, som sikrede indførelse af et egenkontrolprogram for minkavlere, kontrolbesøg hvert tredje år, skærpede uddannelseskrav til minkavlere og medarbejdere på minkfarmene, bedre indhusningsforhold for mink og en skærpet miljøindsats.
Formålet med loven er at etablere en garantiordning, der på kort sigt kan lette det likviditetspres, som luftfartsselskaber og rejsebureauer har oplevet som følge af lukningen af luftrummet over Danmark på grund af vulkanudbruddet i Island i april 2010.  Hovedelementerne i garantimodellen er følgende:  - Pengeinstitutter vil efter ansøgning fra luftfartsselskaber og rejsebureauer kunne få statsgaranti for op til 80 pct. af det tab, som et selskab har lidt som følge af lukning af det danske luftrum.  - Garantien udstedes med udgangspunkt i det enkelte pengeinstituts kreditvurdering af de pågældende selskaber. Kreditvurderingen følger Kommissionens regler herfor og indebærer ikke statsstøtte. - Der opkræves en årlig præmie, der fastsættes som 1 pct. af garantibeløbet. Præmien fastsættes differentieret efter et antal risikoklasser. Derudover opkræves en stiftelsespræmie.  Ordningen etableres under Økonomi- og Erhvervsministeriet og administreres af Vækstfonden.  Lovforslaget ønskedes hastebehandlet, således at ordningen, hvis forslaget blev vedtaget, kunne gælde fra starten af juni 2010.
Forslagsstillerne ønskede at pålægge regeringen inden udgangen af 2010 at ændre indsatsen og strategien med at lette erhvervslivets administrative byrder på følgende måde: Virksomhedernes oplevelse af de administrative byrder og konsekvenser af lovgivning og regulering skulle måles løbende mindst én gang årligt og reduceres med 10 pct. inden 2015 i forhold til 2010.
Beslutningsforslaget var fremsat af Socialistisk Folkeparti, og det pålagde regeringen inden den 15. oktober 2010 at fremsætte lovforslag, hvorefter alvorligt syge kontanthjælpsmodtagere, der modtog et beløb på op til 100.000 kr. fra en arbejdsmarkedspension i forbindelse med kritisk sygdom, ikke skulle modregnes i deres kontanthjælp for dette beløb.
Socialistisk Folkeparti, Socialdemokratiet, Det Radikale Venstre og Enhedslisten foreslog, at regeringen blev pålagt at fremsætte et lovforslag om en kapacitets- og fordelingsmodel for gymnasierne.  Lovforslaget skulle indebære, at der i alle regioner blev nedsat et kapacitets- og fordelingsudvalg, som bestod af repræsentanter for områdets skoler og et antal folkevalgte repræsentanter for det pågældende områdes regionsråd.  Lovforslaget skulle imødekomme ønsket om at udvikle selvejet og samtidig bevare et geografisk bredt udbud af gymnasieuddannelse. Lovforslaget skulle sikre, at gymnasierne bedst muligt kunne bidrage til at opfylde de politiske målsætninger for ungdomsuddannelserne, ikke mindst, at 95 pct. af en ungdomsårgang tog en ungdomsuddannelse.
Lovforslaget var en del af implementeringen af den kommunale del af regeringens (Venstre og Det Konservative Folkeparti) økonomiske genopretningspakke støttet af Dansk Folkeparti, hvor forslaget sammen med lovforslag nr. L 219 skulle gennemføres straks og der yderligere i den kommende samling fremsættes forslag om bl.a. nedlæggelse af Den Kommunale Momsfond og forslag om indførelse af (fradragsberettiget) markedsrente for indefrossen grundskyld.  Loven skal øge incitamenterne til, at kommunerne som helhed vil overholde budgetter og regnskaber fremover, idet bl.a. ordningen om nedsættelse af statstilskuddet ved forhøjelse af den kommunale skatteudskrivning justeres og ordningen om "frit lejde" opdateres.
Lovforslaget var et led i aftalen af 25. maj 2010 om genopretning af dansk økonomi mellem regeringen (Venstre og Det Konservative Folkeparti) og Dansk Folkeparti.   Loven indeholder følgende:  - Den automatiske regulering af visse beløbsgrænser i skatte- og afgiftslovgivningen suspenderes i 2011, 2012 og 2013. Efter gældende regler reguleres beløbsgrænserne efter personskattelovens § 20, dvs. med lønudviklingen 2 år forud for indkomståret. Reguleringen af beløbsgrænserne genoptages fra 2014.  - Den planlagte forhøjelse af indkomstgrænsen for topskat i 2011 udskydes i 3 år til 2014. - Der indføres en grænse for fradrag af lønmodtageres faglige kontingenter på 3.000 kr. årligt. - Der indføres et loft på 35.000 kr. for den samlede skattefrie børnefamilieydelse, der kan modtages årligt, samtidig med at satserne for børnefamilieydelsen gradvist nedsættes med 5 pct. frem mod 2013 i forhold til gældende regler. Der indføres en kompensationsordning, der skal sikre en glidende tilpasning til de nye regler for børnefamilieydelse.
Lovforslaget var et led i aftalen af 25. maj 2010 om genopretning af dansk økonomi mellem regeringen (Venstre og Det Konservative Folkeparti) og Dansk Folkeparti.  Loven indebærer, at grundvederlag til ministre og Folketingets formand nedsættes med 5 pct. i 2011 og 2012.
Lovorslaget var en del af implementeringen af den kommunale del af regeringens (Venstre og Det Konservaive Folkeparti) økonomiske genopretningspakke støttet af Dansk Folkeparti, hvor forslaget sammen med lovforslag nr. L 218 gennemføres straks og der yderligere i den kommende samling fremsættes forslag om bl.a. nedlæggelse af Den Kommunale Momsfond og forslag om indførelse af (fradragsberettiget) markedsrente for indefrossen grundskyld.  Loven skal øge incitamenterne til, at kommunerne som helhed vil overholde budgetter og regnskaber fremover, idet bl.a. ordningen med et betinget bloktilskud udbygges.
Loven indebærer, at dagpengeperioden nedsættes fra 4 til 2 år med virkning fra den 1. juli 2010. Personer, som inden denne dato har påbegyndt en dagpengeperiode, bevarer retten til dagpenge efter de gældende regler, dog højst sammenlagt 2 år efter lovens ikrafttrædelse. Loven er et af elementerne i den reform af dagpengeområdet, som er aftalt mellem regeringen (Venstre og Det Konservative Folkeparti) og Dansk Folkeparti i aftalen om en genopretning af dansk økonomi af 26. maj 2010. Loven skal derfor ses i sammenhæng med lovforslag nr. L 224 om en harmonisering af beskæftigelseskravet. Loven trådte i kraft den 1. juli 2010.
Loven reducerer den periode, hvori man kan modtage statens voksenuddannelsesstøtte (SVU) til uddannelser på alment niveau, fra 80 til 40 uger.   Lovforslaget blev fremsat i sammenhæng med de øvrige lovgivningsinitiativer i aftalen om genopretning af dansk økonomi indgået mellem regeringen (Venstre og Det Konservative Folkeparti) og Dansk Folkeparti.
Med folketingsbeslutningen godkendes statsregnskabet for 2008.
Beslutningsforslaget pålægger regeringen inden oktober 2015 at ændre lovgivningen, så det sikres, at retssager med kun én dommer afvikles ved lokale afdelingskontorer i de retskredse, som er etableret under hovedtingstedet, dvs. i Thisted, Grenaa, Tønder og Haderslev. Forslaget skal medvirke til at sikre lokale retssager en lokal forankring og bevare en nærhed i retssystemet.   
Loven giver økonomi- og erhvervsministeren hjemmel til at oprette Energinet Danmark som en selvstændig offentlig virksomhed, der skal varetage systemansvar for og transmission af el og gas. Energinet Danmark skal sikre en effektiv drift og udbygning af den overordnede infrastruktur og sikre en åben og lige adgang for alle brugere af nettene.  Baggrund: 	Det fremgik af bemærkningerne, at lovforslaget blev fremsat for at gennemføre en politisk aftale af 29. marts 2004 mellem regeringen, Socialdemokratiet, Dansk Folkeparti, Socialistisk Folkeparti, Det Radikale Venstre og Kristendemokraterne om fremtidssikring af energiinfrastrukturen og en aftale af 29. marts 2004 mellem økonomi- og erhvervsministeren og elbranchens interesseorganisation Elfor om kapitalforhold i elsektoren og sikring af den overordnede infrastruktur på elområdet.
Lovforslaget er en del af udmøntningen af den aftale om en vækstpakke, som regeringen (Socialdemokraterne og Radikale Venstre), Venstre, Dansk Folkeparti, Socialistisk Folkeparti, Enhedslisten og Det Konservative Folkeparti indgik i juni 2014. Vækstpakken indeholder en række initiativer rettet mod bedre regulering, styrket virksomhedsservice, forskning og uddannelse samt bedre erhvervsbeskatning m.v.  De enkelte initiativer i aftalen om vækstpakken er indgået med tilslutning fra forskellige partier. Dette lovforslag vedrører lempelse af udbyttebeskatningen. Regeringen, Venstre, Dansk Folkeparti og Det Konservative Folkeparti er enige om at gennemføre dette initiativ.   Aftaleparterne vil lempe danske selskabers beskatning af udbytte fra unoterede porteføljeaktier. Hensigten med forslaget er at tilskynde til, at flere selskaber investerer i unoterede virksomheder.  Lempelsen vil omfatte udbytte fra alle unoterede porteføljeaktier, som kan afstås skattefrit. Lempelsen indebærer, at 70 pct. af udbytterne medregnes i danske selskabers skattepligtige indkomst i modsætning til gældende regler, hvor 100 pct. medregnes. Dermed reduceres den reelle beskatning fra 24,5 pct. i 2014 til godt 16 pct. i 2015 og godt 15 pct. i 2016. Lempelsen vil desuden sikre en ligestilling af danske og udenlandske investorer.  Det foreslås, at der samtidigt sker en tilsvarende nedsættelse af den indeholdelsessats, som det udloddende selskab skal anvende ved udbytteudlodningen. Denne del af forslaget vil først få virkning fra og med 2016, da det ikke er muligt at have alle systemændringerne på plads tidligere. 
Forslaget har følgende hovedelementer:  1. Ophævelse af indfødsretslovens bestemmelser om, at erhvervelse af dansk indfødsret er betinget af, at statsborgerskab i andre stater derved mistes, og at dansk indfødsret fortabes ved erhvervelse af et fremmed statsborgerskab.  2. En 5-årig overgangsordning, som giver tidligere danske statsborgere, der har mistet deres danske statsborgerskab i forbindelse med erhvervelse af fremmed statsborgerskab, mulighed for at generhverve det danske statsborgerskab ved afgivelse af erklæring.  3. En 2-årig overgangsordning for personer, der frem til ikrafttrædelsen af de foreslåede regler om dobbelt statsborgerskab er blevet eller bliver optaget på en lov om indfødsrets meddelelse med krav om løsning, men som ikke er blevet løst, og hvor løsningsfristen ikke var udløbet den 4. juni 2014.  4. Indførelse af en ensartet gebyrbetaling på 1.200 kr. for alle ansøgninger om henholdsvis bevis for og bevarelse af dansk indfødsret og ansøgninger om naturalisation.   5. Ophævelse af den gældende bemyndigelse i indfødsretslovens § 12, stk. 1, 3. pkt., til justitsministeren til at fastsætte nærmere regler om gebyrets betaling og undtagelser herfra.  Det foreslås, at loven træder i kraft den 1. september 2015.  Lovforslaget gennemfører den politiske aftale, som regeringen indgik med Venstre, Socialistisk Folkeparti, Enhedslisten og Liberal Alliance den 4. juni 2014 om at gennemføre en ændring af indfødsretsloven og cirkulæreskrivelsen om naturalisation, som skal sikre, at der gives mulighed for dobbelt statsborgerskab. Aftalen bygger på en rapport om dobbelt statsborgerskab fra marts 2014, der er udarbejdet af en tværministeriel arbejdsgruppe, som regeringen nedsatte i december 2012.  
Regeringen (Socialdemokraterne og Radikale Venstre), Venstre, Dansk Folkeparti, Socialistisk Folkeparti, Enhedslisten og Det Konservative Folkeparti har i juni 2014 indgået en aftale om en vækstpakke, der indeholder en række initiativer rettet mod bedre regulering, styrket virksomhedsservice, forskning og uddannelse samt bedre erhvervsbeskatning m.v.   De enkelte initiativer i aftalen om vækstpakken er indgået med tilslutning fra forskellige partier. Nærværende lovforslag vedrører befordringsfradrag i yderområder og forhøjelse af kommunernes andel af selskabsskatten. Regeringen, Venstre, Det Konservative Folkeparti, Socialistisk Folkeparti og Dansk Folkeparti er enige om at gennemføre disse initiativer.   Lovforslaget indeholder for det første et forslag om at udvide kredsen af yderkommuner, hvor pendlere kan opnå forhøjet befordringsfradrag. Udvidelsen sker på baggrund af regeringens nye definition af yderområder til brug for fordeling af EU-midler til regionalfondsprogrammet og socialfondsprogrammet for 2014-2020. Kredsen af omfattede kommuner udvides hermed fra 16 til 25, når der medregnes to kommuner, der opfylder de gamle kriterier, men ikke de nye.   Lovforslaget indeholder for det andet et forslag om gradvis forhøjelse af kommunernes andel af selskabsskatten fra 13,41 pct. til 15,24 pct. i perioden 2014-2016 for at øge kommunernes økonomiske tilskyndelse til at fastholde og tiltrække virksomheder. 
Loven er den ene af de halvårlige love om de personer, der ved lov kan få meddelt indfødsret (statsborgerskab) i Danmark.
Regeringen (Socialdemokraterne og Radikale Venstre), Venstre, Dansk Folkeparti, Socialistisk Folkeparti, Enhedslisten og Det Konservative Folkeparti har i juni 2014 indgået en aftale om en vækstpakke, der indeholder en række initiativer rettet mod bedre regulering, styrket virksomhedsservice, forskning og uddannelse samt bedre erhvervsbeskatning m.v.  Dette lovforslag vedrører fuldt fradrag for moms på hotelovernatninger og afgiftsharmonisering for taxier m.v.  Lovforslaget indeholder for det første en forhøjelse af momsfradraget for hotelovernatninger. Det medfører, at danske og udenlandske virksomheder fra og med 2015 vil have fuld fradragsret for deres momsudgifter til hotelovernatninger i Danmark. Initiativet skønnes at medføre et årligt mindreprovenu på 105 mio. kr. efter tilbageløb og adfærd fra 2015 og frem.  Lovforslaget indeholder for det andet en harmonisering af afgifterne for taxiområdet i hele landet for at sikre lige beskatningsvilkår. Harmoniseringen medfører, at registreringsafgiften for taxier, limousiner og sygetransportbiler afskaffes, så alle personbiler til erhvervsmæssig persontransport er fritaget for registreringsafgift. Derudover afskaffes reglerne om frikørsel af taxier og limousiner, så der fremover skal betales registreringsafgift ved videresalg af taxier og limousiner. Endelig omlægges de løbende afgifter for biler til offentlig servicetrafik, så alle kørselstyper fremover er fritaget for vægt- og ejerafgift, og der betales dobbelt udligningsafgift for dieselbiler. 
Formålet med lovforslaget er at etablere Danmarks Grønne Investeringsfond, som skal yde lån til investeringer, der fremmer den grønne omstilling i samfundet. Fondens målgruppe er offentlige og private virksomheder, fonde, foreninger, almene boligorganisationer m.v., og fonden kan blandt andet yde lån til investeringer i energibesparelser, vedvarende energi-anlæg og større energimæssig ressourceudnyttelse.   Fonden etableres med en egenkapital på op til 200 mio. kr. og en statsgaranteret låneramme på op til 5 mia. kr. Fonden skal yde lån til projekter, som ikke ville være blevet igangsat uden finansieringen, eller som bliver fremrykket væsentligt som følge af finansieringen.   Forslaget udmønter en politisk aftale fra juni 2014 mellem regeringen (Socialdemokratiet og Radikale Venstre), Socialistisk Folkeparti og Enhedslisten om et grønnere Danmark.   Loven træder i kraft den 15. december 2014.
Lovforslaget har til formål: At smidiggøre klagereglerne, således at sagerne kan afsluttes hurtigere, når klageren og SKAT er enige om resultatet.  At betinge anvendelsen af overspringsreglen i skatteforvaltningsloven af, at klageren endnu ikke har modtaget en indstilling om sagens afgørelse. At sikre, at der kan ydes omkostningsgodtgørelse i retssager om bl.a. ejendomsvurdering. At lovfæste administrativ praksis for at yde omkostningsgodtgørelse i hjemvisningssager og for afsluttende arbejder som opfølgning på en afgjort godtgørelsesberettiget klage- eller retssag.  At betinge ydelsen af skattefrie tredjemandstilskud af, at yderen ikke har indgået en honoraraftale med skatteyderen på ”no cure no pay”-vilkår.  At ændre dækningsrækkefølgen ved SKATs inddrivelse af krav på underholdsbidrag. At foretage enkelte justeringer i reglerne om SKATs restanceforebyggende arbejde.  At gennemføre restanceinddrivelsesdelen af kommuneaftalen. At lovfæste, at virksomheder, der ikke har leverancer her i landet, kun kan momsregistreres, hvis de er etableret her i landet. 
Lovforslaget gennemfører dele af den aftale om vækstpakke 2014, som regeringen (Socialdemokratiet og Radikale Venstre), Venstre, Dansk Folkeparti, Socialistisk Folkeparti og Enhedslisten indgik den 14. juli 2014.   Lovforslaget gennemfører de dele af aftalen, der omhandler den generelle erhvervsrettede lempelse af betaling til PSO for elektricitet, afskaffelse af tilskudsordningen til ikkekvoteomfattet elproduktion og afskaffelse af betaling til PSO for gas. Lovforslaget tilpasser desuden lov om tilskud til fremme af vedvarende energi i virksomheders produktionsprocesser til EU’s nye statsstøtteregler, og der indføres regler i biobrændstofloven om fravigelse af iblandingsprocenten for biobrændstoffer. Endelig sikres en gennemførelse af energieffektiviseringsdirektivets bestemmelser om, at slutkunder skal sikres ret til at modtage fakturaer baseret på det faktiske forbrug.
Lovforslaget gennemfører væsentlige dele af offshoresikkerhedsdirektivet, der har til formål at forebygge større ulykker i forbindelse med offshore olie- og gasaktiviter samt begrænse konsekvenserne, hvis de alligevel sker. En væsentlig ændring er, at selskabernes sikkerheds- og sundhedsredegørelse udvides til også at omfatte kontrol af risici for større ulykker i forbindelse med forurening af havmiljøet, og at redegørelsen skal gennemgås mindst hvert femte år. Derudover skal selskaberne informere tilsynsmyndigheden om større ulykker uden for EU. Endelig indføjes bestemmelser i havmiljøloven om en national beredskabsplan for indsatsen ved ulykker i forbindelse med offshoreaktiviteter, nye tilsynsbeføjelser og hjemmel til etablering af en whistleblowerordning.
Socialistisk Folkeparti foreslår at udarbejde en handleplan med initiativer, som vil forbedre rammevilkårene for landets yderområder, landdistrikter og øer samt skabe en bedre balance mellem land og by.
Loven medfører, at den såkaldte 300-timers-regel ændres til en 450-timers-regel, således at begge ægtefæller i et kontanthjælpsægtepar fremover skal opfylde et krav om 450 timers ordinært og ustøttet arbejde inden for 24 måneder for ikke at miste den ene kontanthjælp. Samtidig skal reglen fremover også omfatte ægtepar, hvor den ene ægtefælle er i ordinært ustøttet arbejde, og hvor den anden modtager kontanthjælp svarende til den oprindelige intention med reglen. Det betyder, at ægtefællen på kontanthjælp fremover skal opfylde 450-timers-kravet for ikke at miste kontanthjælpen. Lovforslaget var en udmøntning af den aftale, som regeringen den 22. september 2008 indgik med Dansk Folkeparti om håndtering af EU-retten om fri bevægelighed efter EF-Domstolens afgørelse i Metocksagen.  Loven trådte i kraft den 1. juli 2009 med en overgangsordning, som indebærer, at den berørte målgruppe først skal opfylde kravet om 450 timers arbejde fra den 1. juli 2011.
Loven er en del af den samlede udmøntning af aftalen om et enstrenget kommunalt beskæftigelsessystem, som blev indgået i forbindelse med finanslovaftalen for 2009. Loven skal ses i sammenhæng med det samtidig fremsatte lovforslag nr. L 185. Loven udmønter den del af aftalen, der vedrører sammenlægningen af Arbejdsmarkedets Ankenævn med Ankestyrelsens Beskæftigelsesudvalg. Sammenlægningen understøtter et enstrenget beskæftigelsessystem og er et naturligt led i bestræbelserne på at sikre en stadig større sammenhæng i beskæftigelsessystemet i forhold til ydelser og indsats for såvel forsikrede som ikkeforsikrede personer på arbejdsmarkedet. Loven udmønter også nye regler om kommunal finansiering af udgifterne til arbejdsløshedsdagpenge og udgifter ved aktivering af forsikrede ledige. Derved får kommunerne et incitament til at få forsikrede ledige i job og give dem aktive tilbud. Samtidig vil den kommunale bæredygtighed i et kommunalt beskæftigelsessystem blive sikret. Som konsekvens af den kommunale finansiering afskaffes aktiveringsydelsen, og reglerne om aktiveringsydelse ophæves. Desuden afskaffes muligheden for 14-dages-udbetalinger af dagpenge m.v. Endvidere harmoniseres reglerne om forvaltningsmyndighedernes og arbejdsløshedskassernes vejledningspligt, og der indføres krav om, at kommunalbestyrelsen behandler resultaterne af Arbejdsdirektoratets tilsyn på et møde, og at direktoratet skal orienteres herom. Direktoratet kan endvidere bede kommunen om at orientere om opfølgning i konkrete sager om f.eks. en persons eventuelle tilsidesættelse af oplysningspligten.
Formålet med loven er at fastsætte ensartede regler for alle betalingstjenester. Loven øger forbrugerbeskyttelsesniveauet på flere områder. For at gøre det lettere for kunderne at sammenligne udbudte betalingstjenester stiller loven en række oplysningskrav forud for udførelsen af en betalingstjeneste. Det er fortsat udbydere af betalingsinstrumenter, der som udgangspunkt kommer til at hæfte for uberettiget brug af f.eks. et betalingskort. Med loven implementeres samtidig et EU-direktiv, der skal sikre ensartede regler for betalingstjenester i EU.  Med loven skal man for at kunne udføre betalingstjenester som udgangspunkt have tilladelse som pengeinstitut eller udsteder af elektroniske penge eller have tilladelse som betalingsinstitut. Loven viderefører dankortforligets gebyrregler.
Loven har til formål at sikre, at forskningsresultater frembragt ved hjælp af offentlige midler nyttiggøres for det danske samfund ved erhvervsmæssig udnyttelse. Loven gælder for opfindelser, der er gjort af en arbejdstager som led i arbejdet ved en offentlig forskningsinstitution.
Loven ophæver revisionsbestemmelsen i lov om arbejdsmarkedsuddannelser m.v. Efter revisionsbestemmelsen skulle loven, som blev vedtaget i folketingsåret 2002-03, tages op til revision i folketingsåret 2008-09. Loven havde været undergivet lovovervågning for at vurdere, om den havde haft den tilsigtede virkning. Undervisningsministeriet fandt på baggrund af resultatet af lovovervågningen ikke grundlag for at foretage andre ændringer end ophævelse af revisionsbestemmelsen.
Formålet med loven er at sikre, at danske erhvervsakademier og professionshøjskoler kan markere sig internationalt ved at udbyde godkendte danske erhvervsrettede videregående uddannelser i udlandet.  Loven skaber hjemmel til, at danske erhvervsakademier og professionshøjskoler kan udbyde videregående uddannelser i udlandet efter danske regler og undergivet tilsyn fra Undervisningsministeriet.
Lovens formål er at styrke indsatsen mod bandekriminalitet for at skabe sikkerhed og tryghed for borgerne. Loven indfører således markant skærpede straffe, bedre efterforskningsredskaber for politiet og initiativer med henblik på at sikre en hurtig indsættelse af dømte til afsoning. Der indføres bl.a. en fordobling af straffen for visse alvorlige forbrydelser, som begås i gensidige opgør mellem grupper under anvendelse af skydevåben. Endvidere straffes overtrædelser af våbenlovgivningen under særlig skærpende omstændigheder efter straffeloven med fængsel indtil 6 år, og der indføres en minimumsstraf på 1 års fængsel for under særlig skærpende omstændigheder at anvende, besidde, bære m.v. ulovlige skydevåben, andre våben eller eksplosivstoffer.
Formålet med loven er navnlig at forbedre forbrugerbeskyttelsen i forbindelse med løbende kontraktforhold, således at forbrugerne normalt ikke bindes af langvarige kontrakter, som det på tidspunktet for aftalens indgåelse er vanskeligt at overskue konsekvenserne af. Der fastsættes generelle regler om en længste bindingsperiode og et længste opsigelsesvarsel i aftaler om løbende levering af varer og tjenesteydelser. Således skal bl.a. forbrugeren som hovedregel kunne opsige en aftale om løbende levering af varer eller tjenesteydelser med 1 måneds varsel til udgangen af en måned, når der er gået 5 måneder efter aftalens indgåelse.
Lov indfører nye, brede rammer for brug af frekvenser, som overlader det til markedet i højere grad at beslutte, hvilken anvendelse de enkelte frekvenser skal have, samt udvider muligheden for overdragelse og eventuel tilbagelevering af frekvenser. En tilladelsesindehaver må dog ikke få så betydende en markedsposition, at denne skader konkurrencen og hindrer effektiv udnyttelse af frekvenserne.
Med loven skal den, som har forældremyndigheden over et hjemmeboende barn under 18 år, hæfte objektivt over for skadelidte for en skadegørende handling eller undladelse, som barnet er ansvarligt for efter dansk rets almindelige erstatningsregel. Hæftelsen er begrænset til højst 7.500 kr. for hver skadegørende handling.
Loven indebærer, at undervisningsministeren nedsætter et uafhængigt råd, der certificerer uddannelseselementer af en offentlig lederuddannelse på diplomniveau.
Formålet med loven er at effektivisere og forenkle behandlingen af sager om fastsættelse og ændring af underholdsbidrag. Statsforvaltningerne og justitsministeren (Familiestyrelsen) kan til brug for behandlingen af bidragssager og sager om afholdelse af udgifter til transport af barnet i forbindelse med samvær få terminaladgang til de nødvendige oplysninger om parternes økonomiske forhold hos told- og skatteforvaltningen (SKAT). Endvidere kan en parts manglende medvirken til oplysning af en bidragssag medføre, at der træffes afgørelse på det foreliggende grundlag (såkaldt processuel skadevirkning).
Formålet med loven er at gøre det muligt for justitsministeren at iværksætte en forsøgsordning med magtanvendelse ved brug af peberspray i visse af Kriminalforsorgens institutioner. Efter lovens vedtagelse vil der blive iværksat en 1-årig forsøgsperiode med henblik på at indhøste praktiske erfaringer, som kan danne grundlag for en stillingtagen til, om peberspray bør indføres som et permanent magtmiddel i Kriminalforsorgen.
Loven indebærer, at undervisningsministeren opretter et nationalt center for undervisning i natur, teknik og sundhed. Centerets formål er at styrke interessen for, rekrutteringen til og kvaliteten af undervisningen i natur, teknik og sundhed. Loven er en del af regeringens globaliseringsstrategi, "Fremgang, fornyelse og tryghed", om at flere unge skal gennemføre en videregående uddannelse inden for natur, teknik og sundhed.
Loven har til formål at skærpe bødestraffen for overtrædelse af færdselslovens § 65, stk. 1, som forpligter ejeren af en bil til efter anmodning fra politiet at oplyse, hvem der på et givent tidspunkt har kørt i bilen. Loven har endvidere til formål at lempe reglerne om frakendelse af førerretten ved overtrædelser af reglerne om kontrolapparatet på køre- og hviletidsområdet, således at overtrædelse af reglerne om kontrolapparatet først skal medføre betinget frakendelse af førerretten, når der er begået seks overtrædelser inden for 3 år, mens der hidtil kun skulle tre overtrædelser til. Samtidig kan  frakendelse af førerretten undlades under særligt formildende omstændigheder. Endelig indføres mulighed for at strafforfølge chauffører og virksomheder for overtrædelser af reglerne på køre- og hviletidsområdet, som konstateres her i landet, selv om overtrædelserne er begået i udlandet af en udlænding.
Formålet med loven er at ophæve lovens revisionsbestemmelse og foretage en række mindre ændringer i navneloven. Således indføres f.eks. adgang til at tage sin afdøde ægtefælles ellers samlevers mellem- eller efternavn.
Loven skal sikre, at lovgivning på Økonomi- og Erhvervsministeriets område er i overensstemmelse med Europa-Parlamentets og Rådets direktiv nr. 2006/123/EF af 12. december 2006 om tjenesteydelser i det indre marked ( "servicedirektivet"). Loven indeholder også ændringer af erhvervsfremmeloven for at kunne anvende Europa-Parlamentets og Rådets forordning nr. 764/2008 og nr. 765/2008. I lov om omsætning af fast ejendom ophæves bestemmelsen om, under hvilken juridisk form ejendomsmæglervirksomhed må drives. I elinstallatørloven, gasloven og dykkerloven ophæves krav om ikke at have forfalden gæld til det offentlige. Endvidere fjernes muligheden for at begrænse autorisationer for elinstallatører. I næringsloven ophæves bestemmelserne om speditører, auktionsholdere og vekselerer. I markedsføringsloven ophæves forbud mod brug af rabatkuponer og købsbetingede konkurrencer for "midlertidige" tjenesteydere, der ikke er etableret i Danmark, og der indsættes en hjemmel til at gennemføre direktivets oplysningspligter. I erhvervsfremmeloven præciseres reglerne om akkreditering og metrologi, og der indsættes en bemyndigelse til bl.a. at oprette et produktkontaktpunkt.
Dansk Folkeparti foreslog, at Folketinget pålagde regeringen at fremsætte lovforslag, der bl.a. indeholdt følgende initiativer: - Nedsættelse af en arbejdsgruppe, der skulle gennemgå folkeskoleområdet og komme med integrationsfremmende initiativer og forslag, der skulle medvirke til at gøre elever med anden kulturel baggrund end dansk fortrolig med dansk kultur og historie.  - Forbud mod at tilbyde halalslagtet kød i offentlige madordninger i folkeskolen, daginstitutioner og lign. - Forbud mod kulturelt/religiøst begrundede særlige badefaciliteter i folkeskolen i forbindelse med bl.a. idræts- og svømmeundervisning. - Stop for at tage særlige hensyn til andre trossamfunds helligdage i folkeskolen. - Forbud mod, at regeringen, kommunerne, folkeskoler m.fl. tog særlige hensyn til elever med anden kulturel baggrund end dansk i folkeskoleregi.
Forslagsstillerne (S, SF, RV og EL) foreslog at genindføre frihed til forskellige eksamensformer, herunder gruppeprøver, hurtigst muligt. Forslagsstillerne foreslog endvidere at iværksætte et udviklingsprogram med det formål at udvikle eksamens- og prøveformer, både eksisterende og nye. Eksamens- og prøveformerne skulle give mulighed for, at elever og studerende kunne vise, hvilke kompetencer de havde tilegnet sig i forhold til uddannelsernes generelle formål og de mere specifikke faglige formål.  Forslagsstillerne ønskede fastholdt, at der skulle gives individuelle karakterer uanset prøveform.
Socialistisk Folkeparti foreslog, at der fastsattes regler, der påbød cyklister under 12 år at bære cykelhjelm. Efter forslaget ville forældre og andre over 18 år, som fulgtes med et barn under 12 år, der cyklede uden hjelm, kunne pålægges bøde, mens børn under 12 år alene ville kunne stoppes, men ikke pålægges bøde.
Socialistisk Folkeparti foreslog, at skolepraktikordningen, som blev afskaffet på otte erhvervsuddannelser i 2005, genindførtes og forbedredes.  Der skulle som supplement til skolepraktikken etableres praktikpladscentre suppleret med arbejdsgiverbidrag. Der skulle nedsættes et udvalg af arbejdsmarkedets parter til at arbejde på forbedring af skolepraktikordningen og til at udarbejde løsningsmodeller for en bedre fordeling af praktikpladserne.
Beslutningsforslaget lagde op til, at Folketinget skulle fastslå, at Danmark ikke var i krig eller tilsvarende, som ville kunne berettige forsvarsministeren til at bruge de meget vidtgående beføjelser i forsvarslovens § 17.
Lovforslaget var en udmøntning af en politisk aftale mellem regeringspartierne (V og KF), S, DF, SF og RV om principperne for indplacering af International Baccalaureate (IB) i det danske uddannelsessystem. International Baccalaureate (IB) er en privat, toårig, international, gymnasial ungdomsuddannelse, som i Danmark blev udbudt på syv offentlige gymnasier og to private gymnasier. I aftalen fastlægges principperne for udbud, deltagerbetaling og tilskud. Endvidere skal der ifølge aftalen gennemføres en opfølgende behovsvurdering, der skal finde sted senest 5 år efter lovens ikrafttræden. Det bliver med loven muligt efter konkret ansøgning om udbud at godkende og yde statsligt tilskud til IB på alle typer af institutioner, der er godkendt til at udbyde en eller flere af de gymnasiale uddannelser. Det gøres endvidere muligt efter konkret vurdering at udbyde og få tilskud til den særlige, danske etårige forberedelse til IB, pre-IB.
Lovforslaget var et led i regeringens afbureaukratiseringsprogram.  Med loven kan skolelederen undlade at indhente en pædagogisk-psykologisk vurdering, hvis skolelederen og forældrene er enige om at iværksætte specialundervisning i enkelte fag for den pågældende elev inden for skolens rammer. Elevens synspunkter skal tillægges passende vægt under hensyntagen til elevens alder og modenhed.
Beslutningsforslaget stillede forslag om en udarbejdelse af en årlig national sikkerhedspolitisk strategi, der kunne danne grundlag for en drøftelse i Folketinget.
Beslutningsforslaget gik ud på at fritage kommunerne fra anlægsloftet, for at kommunale bygninger kunne blive energirenoveret. Kommunerne anvendte årligt ca. 2 mia. kr. til opvarmning af kommunale bygninger. Energirenovering af kommunale bygninger ville derfor efter forslagsstillernes opfattelse være både klimamæssigt og samfundsøkonomisk fordelagtigt.
Beslutningsforslaget gik ud på at etablere en energisparefond, der kunne yde rentefrie lån til boligejere, der ønskede at energirenovere deres bolig, og til kommuner, der ønskede at energirenovere kommunale bygninger. Midlerne til fonden skulle tages fra statens ekstraordinære overskud på olie- og gasindvindingen i Nordsøen.
Beslutningsforslaget gik ud på at skærpe det gældende bygningsreglement, så kravene til isolering og energirigtigt byggeri strammedes. Det var efter forslagsstillernes opfattelse vigtigt, at der skabtes incitamenter til byggebranchen til at opgradere standarderne for energirigtigt byggeri. Skærpede krav ville reducere udledningen af CO2 og samtidig spare udgifter til opvarmning.
Beslutningsforslaget gik ud på at fritage elektricitet, der produceredes af vedvarende energikilder, for CO2-afgift. Der blev lagt CO2-afgift oven i elprisen, hvad enten elektriciteten var produceret ved vedvarende energi eller ved kul eller andre fossile energikilder. Ved at fritage elektricitet, der produceredes ved vedvarende energikilder, ville udbydere, der satsede på vedvarende energi, kunne få en markedsfordel.
Beslutningsforslaget skulle sikre, at medielicensen afløstes af en skattefinansiering. Der ønskedes aftalt 5-årige finanslovforlig om finansieringen af Danmarks Radio.
Forslagstillerne ønskede med henblik på at udvikle og fremtidssikre unges deltagelse og repræsentation i de demokratiske institutioner at pålægge regeringen at nedsætte en valgretskommission, som skulle rådgive Folketinget om nedsættelse af valgretsalderen til 16 år i Danmark. Valgretskommissionen skulle afgive sin betænkning inden udgangen af 2009.
Forslaget pålagde regeringen at nedsætte en undersøgelseskommission, som skulle undersøge regeringens tilslutning til og deltagelse i den internationale koalition til afvæbning af Irak. Undersøgelsen skulle omfatte perioden fra januar 2002 til effektueringen af den danske tilbagetrækning i juli 2007. Undersøgelsen skulle ske i henhold til lov nr. 357 af 2. juni 1999 om undersøgelseskommissioner og skulle bl.a. indeholde en retlig vurdering af, om der var grundlag for, at det offentlige søgte nogen draget til ansvar. For så vidt angik ministres forhold, skulle undersøgelseskommissionen i henhold til lovens regler herom alene undersøge og redegøre for de faktiske omstændigheder, der havde relevans for Folketingets egen stillingtagen til spørgsmålet om ministres politiske og/eller retlige ansvar.
Beslutningsforslaget var fremsat af Enhedslisten. Det pålagde regeringen inden den 1. januar 2009 at iværksætte en række initiativer til bekæmpelse af social dumping på det danske arbejdsmarked. Det drejede sig bl.a. om en række tiltag rettet mod firmaer, der beskæftigede eller udstationerede udenlandsk arbejdskraft i Danmark, og tiltag i forhold til EU-systemet. Initiativerne skulle forsvare den grundlæggende ret til konflikt og styrke myndighedernes og fagbevægelsens redskaber og muligheder, så de kunne sikre, at lovgivningen på arbejdsmarkedet blev overholdt. Beslutningsforslaget var en genfremsættelse af beslutningsforslag nr. B 135 fra folketingsåret 2007-08, 2. samling.
Beslutningsforslaget pålagde regeringen at fremsætte lovforslag, der skærpede straffen for flugtbilisme, således at trafikanter, der flygtede fra et færdselsuheld, blev straffet med fængsel, uanset om der var tilskadekomne. Det foresloges, at straffen i tilfælde, hvor der var forårsaget ikkeubetydelig skade, skulle være ubetinget fængsel i minimum 60 dage, og at straffen i tilfælde, hvor der var tale om alvorlig personskade, skulle være minimum 1 års fængsel.
Med folketingsbeslutningen giver Folketinget sit samtykke til, at regeringen på Danmarks vegne medvirker til Rådets vedtagelse af et udkast til rådsafgørelse om oprettelse af Den Europæiske Politienhed (Europol). Formålet med udkastet til rådsafgørelsen er at erstatte den nuværende Europolkonvention med tilhørende protokoller med en rådsafgørelse, der dels indeholder alle de ændringer, der indgår i protokollerne, dels indfører yderligere forbedringer med henblik på at gøre Europol i stand til at klare de nye udfordringer, som Europol står over for.
Dansk Folkeparti foreslog en ændring af retsplejeloven, således at politiet kunne få rettens tilladelse til at aflytte en person, uanset hvilke telefonnumre og kommunikationsmidler denne benyttede, og at aflytningstidsrummet blev udvidet fra maksimalt 4 uger til maksimalt 8 uger og med forlængelsesmulighed for 8 uger ad gangen.
Beslutningsforslaget havde som hovedformål at sikre folkebibliotekernes centrale placering i udviklingen af viden- og kultursamfundet og sikre det som et muligt lokalt udgangspunkt og samlingspunkt for demokratisk initiativ og aktivitet.
Dansk Folkeparti foreslog, at færdselslovens § 92, stk. 1, ændredes, således at færdselsregulerende foranstaltninger i større geografiske områder eller zoner krævede justitsministerens godkendelse.
Med folketingsbeslutningen giver Folketinget sit samtykke til, at Danmark i Rådet for Den Europæiske Union medvirker til vedtagelsen af udkastet til rammeafgørelse om styrkelse af personers proceduremæssige rettigheder, om fremme af anvendelsen af princippet om gensidig anerkendelse i forbindelse med afgørelser afsagt, uden at den pågældende selv var til stede under retssagen, og om ændring af en række rammeafgørelser.
Forslaget pålagde regeringen at søge opbakning i forsvarsforligskredsen til at gøre udsendte danske soldaters løn skattefri i lighed med det, der gjaldt for andre udstationerede personalegrupper.
Beslutningsforslaget opfordrede finansministeren til at trække aktstykke nr. 199 af 23. juli 2008 tilbage fra Finansudvalget, med henblik på at aktstykket ikke blev færdigbehandlet i folketingsåret 2007-08. I aktstykket anmodede ministeren om tilslutning til at yde en statslig garanti til dækning af Danmarks Nationalbanks eventuelle tab på den likviditetstilførsel, som Nationalbanken ydede ekstraordinært til Roskilde Bank A/S. Statsgarantien ville skulle dække eventuelle tab, som Nationalbanken som ikkeefterstillet kreditor måtte lide, der rakte ud over de første 750 mio. kr., som den finansielle sektor (Det Private Beredskab) dækkede. Da beslutningsforslaget blev fremsat i Folketingets mødefri periode, og da der ikke var mindst 7 af Finansudvalgets 17 medlemmer, der anmodede om, at Folketinget blev indkaldt med henblik på at behandle beslutningsforslaget, blev det ikke behandlet i Folketingssalen. Aktstykke 199 blev herefter tiltrådt af Finansudvalget den 4. september 2008.
Beslutningsforslaget opfordrede regeringen til at sikre rent drikkevand i den danske vandforsyning ved indførelse af dokumenteret drikkevandssikkerhed (DDS) i alle vandforsyninger. Der foresloges ligeledes udarbejdet en national drikkevandsstatistik, som kunne dokumentere kvaliteten af drikkevandet i de enkelte forsyninger, ligesom regeringen opfordredes til at udvikle og indføre ny miljøteknologi til kontinuerlige målinger af eventuelle forureninger for at minimere risici for befolkningens sundhed.
Forslaget pålagde regeringen at udarbejde en national sikkerhedspolitisk strategi, der kunne danne baggrund for en løbende sikkerhedspolitisk debat i Folketinget.
Beslutningsforslaget pålagde regeringen inden udgangen af 2008 at udarbejde en analyse over de natur- og miljømæssige, de landbrugsmæssige og de samfundsøkonomiske effekter af at genskabe vandløbenes økologi ved at stoppe med vandløbsvedligeholdelsen. Analysen foresloges at danne grundlag for, at Folketinget inden udgangen af 2009 kunne vedtage en plan for, hvordan den hidtidige, systematiske vedligeholdelse af åer og vandløb efter vedligeholdelsesregulativer kunne stoppes.
Beslutningsforslagets hovedprojekt var oprettelse af et klagenævn vedrørende ophavsrettigheder på internettet
Beslutningsforslaget ville pålægge regeringen senest den 1. januar 2009 at indføre 50 pct. refusion af kommunernes udgifter ved anbringelse af børn uden for hjemmet.
Beslutningsforslaget var fremsat af Enhedslisten. Det pålagde regeringen inden den 1. januar 2009 at iværksætte en række initiativer til bekæmpelse af social dumping på det danske arbejdsmarked. Det drejede sig bl.a. om en række tiltag rettet mod firmaer, der beskæftigede eller udstationerede udenlandsk arbejdskraft i Danmark, og tiltag i forhold til EU-systemet. Initiativerne skulle forsvare den grundlæggende ret til konflikt og styrke myndighedernes og fagbevægelsens redskaber og muligheder, så de kunne sikre, at lovgivningen på arbejdsmarkedet blev overholdt.
Beslutningsforslaget var fremsat af Socialistisk Folkeparti, og det pålagde regeringen at nedsætte en ligelønskommission. Ligelønskommissionen skulle analysere årsagerne til lønforskellene mellem mænd og kvinder og konsekvenserne af det kønsopdelte arbejdsmarked. Kommissionen skulle aflevere sin betænkning den 1. juli 2009. Beslutningsforslaget pålagde desuden regeringen fra den 1. oktober 2009 at afsætte 2 mia. kroner årligt til ekstraordinære ligelønsforbedringer i den offentlige sektor.
For at forbedre og modernisere rottebekæmpelsen i Danmark foresloges udarbejdet det nødvendige beslutningsgrundlag for udbredelse af brugen af rottespærrer i spildevandssystemet. Regeringen opfordredes bl.a. til at sikre, at kommunerne udpegede rottefri områder og indførte rottefri afløbsinstallationer fra særlig følsomme virksomheder og institutioner, og at fremlægge de nødvendige initiativer i Folketinget ved begyndelsen af folketingsåret 2008-09. 
Beslutningsforslaget pålagde regeringen at udarbejde og gennemføre en strategi til nedbringelse af trafikstøjen i de mere end 150.000 boliger, der var stærkt støjbelastede. Strategien skulle indeholde en række elementer, herunder bl.a. oprettelse af en støjpulje på 100 mio. kr. Målsætningen var, at antallet af stærkt støjbelastede boliger i 2015 skulle være nedbragt til maksimalt 50.000.  Beslutningsforslaget var en genfremsættelse af beslutningsforslag nr. B 163 fra folketingsåret 2006-07.
Forslaget pålagde regeringen at give mimimun 4 måneders varsel, såfremt den ville udskrive en folkeaftsemning om et eller flere af de danske EU-forbehold. Formålet med forslaget var at sikre god tid til en folkelig debat, i tilfælde af at regeringen skulle ønske at udskrive en folkeafstemning om EU-forbeholdene.
Forslaget pålagde regeringen bl.a. at fastsætte regler om, at andelen af kvinder i virksomheders bestyrelser var på minimum 40 pct. ved udgangen af 2012.
Beslutningsforslaget var fremsat af Socialdemokratiet og Det Radikale Venstre. Det pålagde regeringen senest den 1. januar 2009 at fremsætte et lovforslag, der medførte, at unge under 25 år med psykiske lidelser, der modtog starthjælp, tildeltes et tillæg. Dette ville sidestille disse med unge under 25 år med psykiske lidelser, der modtog kontanthjælp.
Formålet med beslutningsforslaget var at sikre en genopretning, opdatering og udvikling af indikatorer for bæredygtighed og miljø. Forslaget fokuserede på betydningen af, at udviklingen i de danske miljøindikatorer blev fulgt, så det var muligt at foretage en reel vurdering af, hvordan miljøets tilstand og den danske indsats for at forbedre naturen, forbedre miljøet og nedbringe ressourceforbruget udviklede sig.
Beslutningsforslaget gik ud på at gennemføre de nødvendige tiltag til genopretning af Fiil Sø, herunder gennem statslig overtagelse af den jord, som ejes af Aktieselskabet Fiil-Sø, og gennem oprettelse af et samlet naturområde omfattende den genskabte sø og de omkringliggende 1.200 ha skov og tilstødende klit- og hedearealer på ca. 900 ha.
Beslutningsforslaget pålagde regeringen at tilvejebringe et fyldestgørende videngrundlag for udpegning af beskyttede havområder (Natura 2000-områder), især for Nordsøen. Herudover foresloges det at forbedre beskyttelsen af den marine biodiversitet i danske farvande markant ved at udmønte forpligtelserne i habitatdirektivet til at supplere de allerede udpegede (foreslåede) marine habitatområder og at indarbejde og udmønte forpligtelserne i habitatdirektivets artikel 6, stk. 2 og 3, i dansk lovgivning, for så vidt angik aktiviteter, som hidtil ikke krævede tilladelse efter dansk lov, men som kunne indebære væsentlige negative påvirkninger af udpegningsgrundlagene for marine habitatområder. Beslutningsforslaget var en delvis genfremsættelse af beslutningsforslag nr. B 164 fra folketingsåret 2006-07.
Efter beslutningsforslaget skulle regeringen tage de nødvendige initiativer, som medførte, at alle landets sygehuse med fødeafdelinger forpligtedes til at sikre nybagte fædre/medforældre overnatningsmulighed sammen med moderen i forbindelse med barns fødsel.
Beslutningsforslaget opfordrede regeringen til at fremsætte lovforslag eller indgå aftaler, der sikrede - at DRG-takstsystemet tilpassedes, således at private sygehuse ikke blev stillet bedre end offentlige sygehuse, - at private sygehuse også fik pligt til at uddanne sygeplejersker og speciallæger, og - at de private sygehuse fik samme pligter til samarbejde med kommuner som de offentlige sygehuse i forbindelse med udskrivning af patienter.
Det foresloges, at politiet i sager om grovere uforsvarlig behandling af dyr og dyremishandling fik beføjelse til at udstede et midlertidigt forbud mod at have med dyr at gøre, indtil der var faldet dom i sagen, og at straffen skærpedes til fængselsstraf i sager om grovere uforsvarlig behandling af dyr og dyremishandling.
Socialistisk Folkeparti foreslog, at Folketinget opfordrede justitsministeren til, for så vidt angik lovgivning på Justitsministeriets område, som vurderedes at have en væsentlig kriminalpræventiv effekt, at sikre, - at bemærkningerne til sådanne lovforslag indeholdt en specifik kriminalpræventiv konsekvensvurdering, og - at sådanne love systematisk blev undergivet lovovervågning, med henblik på at det kunne vurderes, om loven havde fået den tilsigtede kriminalpræventive effekt.
Beslutningsforslaget havde til formål at pålægge regeringen at sikre, at kommunerne kom med en henstilling til indvandrerfamilierne og folkeskoler i Danmark om, at det danske samfund frabad sig anvendelse af hovedtørklæde for piger under 18 år i folkeskolerne i Danmark.
Beslutningsforslaget havde til formål at pålægge regeringen at tage initiativ til en undersøgelse, der skulle kortlægge omfanget af lærerfri timer på alle ungdomsuddannelserne, således at der kunne opnås et kvalificeret og sammenligneligt vidensgrundlag at debattere lærerfri timer på.
Folketingsbeslutningen opfordrer regeringen til at arbejde for, at fødevarer skal forsynes med en obligatorisk standardiseret næringsdeklaration, hvor indholdet af næringsstoffer angives pr. 100 g eller pr. 100 ml.
Socialistisk Folkeparti foreslog, at Folketinget opfordrede regeringen til at fremsætte lovforslag, som gav registrerede partnere adgang til stedbarnsadoption fra barnets fødsel, i de tilfælde hvor graviditeten var resultatet af kunstig befrugtning.
Dansk Folkeparti foreslog, at det pålagdes regeringen at fremsætte lovforslag, der havde til formål at skærpe straffen for voldtægt, sikre, at flere anmeldte voldtægt, forbedre kvinders retsstilling i voldtægtssager og øge opklaringsprocenten og mindske frifindelsesprocenten i voldtægtssager.
Dansk Folkeparti foreslog, at det pålagdes regeringen at søge foreningen Hizb-ut-Tahrir opløst ved dom, så vidt muligt på grundlag af et foreløbigt forbud, der meddeltes af justitsministeren eller af en anden myndighed, der var bemyndiget hertil af justitsministeren, jf. grundlovens § 78, stk. 3, 2. pkt.
Med beslutningsforslaget pålagdes regeringen at fremsætte lovforslag om et uafhængigt klagenævn for familiesammenføring samt at iværksætte en række initiativer, der skulle gøre det lettere at overskue reglerne om familiesammenføring.
Forslagsstillerne ønskede med beslutningsforslaget at pålægge regeringen at fremsætte lovforslag, der forbedrede forbrugerens vilkår ved optagelse af forbrugslån. Lovforslaget skulle medføre, at sms-lån blev forbudt, og at der i forbindelse med øvrige forbrugslån - bl.a. af typen kviklån - hvor låntager betalte ÅOP på op mod 65 pct. - maksimalt måtte kunne opkræves ÅOP svarende til den til enhver tid gældende rentesats for diskontoen plus maksimalt 20 pct.
Beslutningsforslaget gik ud på at hæve afgiften på glødepærer fra de gældende 3,75 kr. til 25 kr. pr. pære. Formålet var at få forbrugerne til at købe sparepærer (A-pærer), idet prisen efter afgiftsforhøjelsen ville være ens på glødepærer og A-pærer. En A-pære bruger kun 20-25 pct. af den energi, en glødepære bruger, og levetiden for en A-pære er mellem 6-15 gange så lang som for en glødepære. Forslaget ville derfor spare forbrugeren for penge, idet A-pærer er billigere i drift, og miljøet for CO2-udledning og anden forurening som følge af det mindre forbrug af elektricitet. Beslutningsforslaget var en genfremsættelse af beslutningsforslag nr. B 14 fra folketingsåret 2007-08, 1. samling.
Beslutningsforslagets formål var at fremme cyklismen. Dette skulle ifølge forslagsstillerne ske ved en række nærmere beskrevne initiativer, bl.a. ved etablering af nye cykelbyer, en pulje til fremme af cykling og forbedrede muligheder for kombineret brug af kollektiv trafik og cykler. Beslutningsforslaget var med en række ændringer en genfremsættelse af beslutningsforslag nr. B 17 fra folketingsåret 2007-08, 1. samling. Trafikudvalget afgav beretning over beslutningsforslaget den 3. juni 2008.
Forslaget pålagde regeringen inden udgangen af det indeværende kalenderår at fremsætte lovforslag, der fik den virkning, at straffen for hustruvold og anden partnervold blev forhøjet, således at den blev lige så hård som for anden vold.
Det foresloges, at regeringen inden udgangen af det indeværende kalenderår skulle fremsætte lovforslag om ændring af straffeloven, der fik den virkning, at den omstændighed, at et røveri var begået i et privat hjem, medførte, at røveriet betragtedes som værende af særlig grov beskaffenhed, og at der fastsattes en minimumsstraf på 4 års fængsel for denne type røveri.
Dansk Folkeparti foreslog, at der indførtes en aldersgrænse på 15 år for piercing. Piercingforbuddet for unge under 15 år skulle gælde alle steder på kroppen med undtagelse af ørerne. Hvis man var fra 15 til og med 17 år, skulle man have en forælders tilladelse til at få foretaget piercing andre steder på kroppen end ørerne. Forslaget skulle endvidere indeholde bestemmelser om, at klinikker, der laver piercinger, skulle leve op til en ordentlig hygiejnestandard: man skulle have autorisation for at være piercer, der skulle føres kontrol med klinikkerne, og det skulle sikres, at der var ordentlige forhold disse steder. Retsudvalget afgav den 18. september 2008 beretning over forslaget, hvor et flertal i udvalget opfordrede regeringen til at tage initiativ til at iværksætte en undersøgelse af smitterisici og omfanget af skader som følge af manglende hygiejne og dårlig fagkundskab. Et andet flertal i udvalget opfordrede regeringen til at tage initiativ til at fastsætte regler om obligatorisk uddannelse og autorisation af piercere og piercingklinikker. Et mindretal i udvalget ville afvente resultatet af undersøgelsen før stillingtagen til eventuelle yderligere initiativer.
Beslutningsforslaget opfordrede regeringen til at etablere en universitetsuddannelse i islam.
Med beslutningsforslaget pålagdes regeringen at skabe mulighed for, at danskere kunne tage ophold i Danmark med en udenlandsk kæreste i en periode på 1 år.
Beslutningsforslaget opfordrede regeringen til snarest muligt og senest i folketingsåret 2008-09 at fremsætte de nødvendige lovforslag med henblik på at flytte ansvaret for civilregistreringen fra folkekirken til en offentlig instans, f.eks. kommunerne.
Formålet med beslutningsforslaget var at give kommunerne ret til at indføre betalingssystemer, også kendt som bompenge, til regulering af trafikken. Forslagsstillerne begrundede forslaget med, at de store byer i Danmark var belastet af biltrafik med miljø-, støj- og trængselsproblemer til følge.  Beslutningsforslaget var med en del ændringer en genfremsættelse af beslutningsforslag nr. B 12 fra folketingsåret 2007-08, 1. samling.
Formålet med beslutningsforslaget var at skabe bedre forhold for selvstændigt erhvervsdrivende. Forslagsstillerne ville pålægge regeringen inden udgangen af 2008 at nedsætte en kommission, som bl.a. skulle analysere og komme med forslag til forbedring af en række forhold for de selvstændigt erhvervsdrivende. Kommissionen skulle afslutte sit arbejde med afgivelse af en rapport inden den 1. juli 2009. Kommissionen skulle bl.a. se på selvstændigt erhvervsdrivendes samfundsøkonomiske og beskæftigelsesmæssige betydning, de lovgivningsmæssige rammer for at etablere sig som selvstændigt erhvervsdrivende samt rammevilkårene inden for bl.a. erhvervs-, beskæftigelses-, skatte-, uddannelses- og miljøpolitikken i forhold til andre grupper på arbejdsmarkedet og andre virksomhedsformer. Endvidere skulle kommissionen undersøge vilkårene for selvstændigt erhvervsdrivende i Danmark i forhold til andre lande i EU og f.eks. USA, Canada og Australien.
Med beslutningsforslaget pålagdes regeringen inden den 1. januar 2009 at fremsætte lovforslag om en autorisationsordning for indvandrertolke. Endvidere skulle der iværksættes en undersøgelse af flaskehalsproblemer og behovet for modulopdelte uddannelser for auoriserede tolke inden gennemførelse af reglerne.
Beslutningsforslaget gik ud på at indføre en certificeringsordning med bæredygtighedskriterier for biobrændstoffer. Europa-Kommissionen havde i januar 2008 fremlagt et forslag til bæredygtighedskriterier for biobrændstoffer. Hensigten med beslutningsforslaget var at indføre disse kriterier i Danmark snarest muligt, således at der ikke senere skulle ske ændringer, når de fælles EU-regler engang trådte i kraft.
Beslutningsforslaget pålagde regeringen at etablere et særskilt forskningsprogram om miljø- og sundhedsrisici ved nanoteknologiske produkter og processer og altid at anvende forsigtighedsprincippet i forbindelse med risikovurdering af nanoteknologiske produkter og processer (et skærpet forsigtighedsprincip). Beslutningsforslaget fulgte to af de indstillinger, som Teknologirådet fremlagde i rapporten »Regulering af miljø- og sundhedsaspekter ved nanoteknologiske produkter og processer«, som blev offentliggjort i juni 2006.
Socialdemokratiet foreslog, at der blev taget initiativ til at indføre et kvalitetssikringsprogram, der kunne højne niveauet af kystlivredning på offentlige strande i hele Danmark, herunder i form af   - fastsættelse af mål for den tid, kystlivredderen bruger til at nå frem til den nødstedte, - fastlæggelse af standardoperationsprocedurer for kystlivreddere og - offentlig kontrol med kvaliteten i kystlivredningen.
Folketingsbeslutningen indebærer, at regeringen skal indføre en standard, hvor alle personer, der er fyldt 18 år og myndige, bliver bedt om at oplyse deres personlige standpunkt med hensyn til spørgsmålet om organdonation. Alle svar skal være ligeværdige. Der var ikke lagt op til, at manglende besvarelse skal medføre nogen sanktion.
Beslutningsforslaget pålagde regeringen at fremsætte forslag om indførelse af kvoter for landbrugets sprøjtegifte, såfremt der ikke kunne konstateres et samlet fald på 15 pct. i landbrugets brug af sprøjtegifte i 2007. Herudover foresloges samtidig indført en konkret model for sanktioner ved manglende efterlevelse af bestemmelserne. Sanktionerne skulle være bøder begyndende med 50.000 kr. ved første overtrædelse. Beslutningsforslaget var en delvis genfremsættelse af beslutningsforslag nr. B 125 fra folketingsåret 2006-07.
Beslutningsforslaget pålagde regeringen at sikre eftermontering af SCR-katalysatorer eller tilsvarende på tunge dieseldrevne køretøjer omfattet af miljøbeskyttelseslovens § 15 b, der kørte i de kommunalt fastlagte miljøzoner defineret i miljøbeskyttelseslovens § 15 a.
Folketingsbeslutningen pålægger justitsministeren at fastsætte krav om, at det er en betingelse for at kunne drive virksomhed som dyrehandler eller arbejde i en dyrehandel, at man har gennemført et relevant uddannelsesforløb.
Forslaget lagde op til, at regeringen skulle sørge for, at kommunerne fik en række frihedsrettigheder, der bl.a. skulle give kommunerne større råderum til en dynamisk udvikling og opgaveløsningen og sikre, at det kommunale selvstyre ikke blev udvandet.
Folketinget pålagde regeringen inden den 1. april 2009 at fremsætte lovforslag og foretage de nødvendige ændringer i administrative forskrifter med det formål at - afskaffe kirkeskatten, - erstatte faget kristendomskundskab i folkeskolen med et fag om livsanskuelse, - lægge konfirmationsforberedelsen uden for skoletiden, - afskaffe blasfemibestemmelsen i straffeloven, - afskaffe statsanerkendelsen af trossamfund og - pålægge kommunerne af gennemføre registreringen af fødsler, dødsfald, vielser og navne.
Socialdemokratiet foreslog at nedsætte en hurtigtarbejdende kommission, der skulle se på positive og negative effekter ved at kriminalisere køb af sex hos prostituerede.
Beslutningsforslaget pålagde regeringen at nedsætte en uvildig kommission til undersøgelse af forløbet i sagen om "Scandinavian Star". Undersøgelsen skulle tilrettelægges i henhold til bemærkningerne til beslutningsforslaget og ske efter reglerne i lov om undersøgelseskommissioner.
Efter beslutningsforslaget skulle regeringen inden den 1. oktober 2008 gennemføre følgende initiativer, der skulle fremme den frie og lige adgang til sundhedsvæsenet:  1. Skattefradraget for arbejdsgiverbetalte sundhedsforsikringer skulle afskaffes.  2. Speciallæger med overenskomst med det offentlige måtte udelukkende prioritere patienter på ventelisten efter deres sygdom og ikke efter, hvilken betaling de kunne få for behandlingen. 3. Offentlige og private hospitaler skulle sikres fair konkurrence og afregningspriser. 4. Provenuet fra initiativerne skulle anvendes til at forbedre behandlingen af livstruende sygdomme.
Formålet med beslutningsforslaget var at pålægge regeringen snarest muligt at kontakte de tyske myndigheder med henblik på at få indblik i de oplysninger om eventuelle danskere, der havde formuer i banker i Liechtenstein ifølge den cd-rom, som den tyske regering var kommet i besiddelse af.
Beslutningsforslaget pålagde regeringen at sikre, at alle borgere i Danmark senest den 1. januar 2009 fik gratis adgang til Cochrane-biblioteket. Cochrane-biblioteket udarbejder oversigter over behandlinger i sundhedsvæsenet. Siden foråret 2007 havde adgangen til biblioteket været begrænset til sundhedsprofessionelle.
Beslutningsforslaget pålagde regeringen at ophæve fradragsretten for arbejdsgiverbetalte sundhedsforsikringer med udgangen af 2008. Forslagsstillerne skønnede, at staten i 2007 mistede skatteindtægter på 645 mio. kr. ved ordningen. De merindtægter, som ophævelsen af fradragsretten medførte, skulle overføres til den offentlige sundhedssektor.
Beslutningsforslaget pålagde regeringen at sikre, at kosten på offentlige institutioner og arbejdspladser omlagdes til sund, økologisk mad. I daginstitutionerne og i folkeskolen skulle den sunde og økologiske mad være gratis fra den 1. august 2009, og samme princip skulle senere indføres i alle andre offentlige uddannelsesinstitutioner.
Beslutningsforslaget pålagde regeringen at stemme imod godkendelsen af en gmo ved uenighed om vurderingen af anvendelse af gener med antibiotikaresistens, at afvise markedsføring af gmo'er, når der ikke var enighed om, at en eventuel antibiotikaresistent markør levede op til alle godkendelseskrav, og at stoppe nuværende og forhindre fremtidig markedsføring af MON 863 og kombinationer, hvor MON 863 indgik. Fødevareudvalget afgav beretning over beslutningsforslaget. Et flertal i udvalget (S, DF, SF, RV og EL) var af den opfattelse opfattelse, at antibiotikaresistente markører kun kunne godkendes til markedsføring, hvis WHO og EMEA var enige i, at de overførte resistens til antibiotika, som havde ingen eller kun ringe terapeutisk værdi i human medicin og kun i begrænset omfang anvendtes på bestemte områder af veterinær medicin. Hvis Europa-Kommissionen alligevel godkendte sådanne antibiotikaresistente markører til markedsføring, skulle Danmark med henvisning til forsigtighedsprincippet og EFSA's egen opdeling afvise import og markedsføring i Danmark. Flertallet tilsluttede sig EU's beslutning om, at antibiotikaresistente markører skulle udfases, og beklagede, at dette stadig ikke var sket. Flertallet opfordrede til, at arbejdet med at få denne udfasning gennemført intensiveredes. Flertallet mente, at udsætningsdirektivets beskyttelsesklausul kunne anvendes, og opfordrede ministeren til at forbyde markedsføring af MON 863 og gmo-kombinationer, der indeholdt MON 863, i Danmark.
Forslaget til folketingsbeslutning om iværksættere ville pålægge regerngen af sikre, at universiteterne fra 2009/10 udbyder et 11. og et 12. semester på kandidatuddannelser, hvor iværksætteriprojekter kunne udvikles. Forslaget blev tilbagetaget inden 1. behandling.
Forslagsstillerne foreslog, at det på forsøgsbasis blev gjort muligt at idømme voldelige partnere betinget straf med vilkår om behandling.
Forslaget pålagde regeringen senest den 1. oktober 2008 at afskaffe den såkaldte klistermærkeordning for gulpladebiler med ret til privat benyttelse og erstatte den med en ordning, hvorefter disse gulpladebiler i stedet skulle mærkes ved anvendelse af særlige nummerplader. Forslaget havde bl.a. til formål at skabe en mere sikker mærkningsordning og at forbedre grundlaget for SKATs kontrolarbejde.
Beslutningsforslaget pålagde regeringen at fremlægge en afbureaukratiseringsplan for sygehusvæsenet. Forslagsstillerne fremhævede i bemærkningerne, at sundhedspersonalet skulle bruge mere tid på egentlige sundhedsfaglige kerneydelser end på papirarbejde.
Med folketingsbeslutningen giver Folketinget efter grundlovens § 19 sit samtykke til, at regeringen på Danmarks vegne medvirker til EU's vedtagelse af et udkast til rammeafgørelse om beskyttelse af personoplysninger i forbindelse med politisamarbejde og retligt samarbejde i kriminalsager (den såkaldte rammeafgørelse om databeskyttelse).
Forslaget pålagde regeringen senest den 1. januar 2009 at fremsætte lovforslag om ophævelse af satspuljen, således at folkepension, kontanthjælp og andre overførselsindkomster fremover blev reguleret fuldt ud. Det foresloges, at de projekter, som hidtil finansieredes af satspuljen, i stedet skulle på finansloven, og at der oprettedes en mindre pulje på finansloven til nye forsøgsprojekter på det sociale område.
Formålet med forslaget var at pålægge regeringen at sørge for, at Lissabontraktaten blev omdelt til samtlige husstande i Danmark, i god tid før Lissabontraktaten skulle træde i kraft, med henblik på at give danskerne mulighed for at gøre sig bekendt med den nye traktat.
Formålet med forslaget var at pålægge regeringen, at den forud for Danmarks ratifisering af Lissabontraktaten skulle sikre en dansk protokol til Lissabontraktaten, som slog fast, at den nordiske aftalemodel på arbejdsmarkedet ikke kunne forringes eller afskaffes af EU's institutioner, herunder særligt EF-Domstolen.  I forbindelse med udvalgsbehandlingen blev beslutningsforslaget trukket tilbage.
Formålet med beslutningsforslaget var, at der skulle igangsættes en undersøgelse af mulighederne for anlæg af et andet jernbanespor fra Aalborg til Frederikshavn og fra Hjørring til Hirtshals samt udbygning af kombifaciliteterne på havnene i Frederikshavn og Hirtshals. Baggrunden for beslutningsforslaget var et ønske om mere satsning på jernbanetrafikken, som kunne medvirke til en nedsættelse af miljøpåvirkningen fra transportsektoren, ligesom det ifølge forslagsstillerne kunne bidrage til at begrænse trængslen på vejene, hvis mere gods blev flyttet fra vejtransport til jernbanetransport.
Forslaget indebar en væsentlig afbureaukratisering og forenkling, idet den tidligere indbetaling af afgift vedrørende blankbånd m.v. skulle erstattes af en finanslovfinansiering. Endvidere ville forslaget kunne imødegå det faldende årlige provenu til rettighedsindehaverne af musik m.v.
Forslaget til folketingsbeslutning var en plan til bekæmpelse af kulturel ulighed med særligt henblik på at styrke svage borgeres og familiers kulturforbrug for dermed også at stimulere bl.a. unge, så de blev stærkere og mere reflekterende også i andre sammenhænge. Forslaget så også muligheder for at styrke integrationen i Danmark med en sådan kulturprioritering.
Forslagsstillerne ville pålægge regeringen at fremsætte de nødvendige lovforslag og foretage andre fornødne administrative ændringer, der sikrede følgende: 1) Alle pensionskasser, fællesejede og private, skulle have konkrete etiske retningslinjer for deres investeringer, og kriterierne skulle offentliggøres. 2) Medlemmerne i pensionskasserne skulle inddrages i en demokratisk proces i udformningen af de etiske retningslinjer. 3) De etiske retningslinjer skulle som minimum indebære respekt for centrale arbejdstager- og menneskerettigheder, tage hensyn til miljøet, udelukke investeringer i våben og krig og være i overensstemmelse med den officielle danske politik med hensyn til investering i lande med diktatur eller lande, som var besatte. 4) Alle pensionskasser skulle være åbne om, hvordan de efterlevede de vedtagne etiske regler.
Enhedslisten foreslog, at regering blev pålagt at iværksætte et 4-årigt forsøg, hvor unge, der havde begået kriminalitet, kunne overføres til et ungdomsprojekt i stedet for at skulle igennem retssystemet.
Enhedslisten foreslog, at Folketinget i henhold til lov om undersøgelseskommissioner besluttede, at regeringen skulle nedsætte en undersøgelseskommission, der skulle have til formål at undersøge og redegøre for det, der omtaltes som Blekingegadesagen.
Forslagsstillerne ønskede at sikre transseksuelle/transkønnede en række rettigheder. Bl.a. skulle myndige personer selv have lov at bestemme deres fornavn uafhængigt af deres køn, og de skulle selv kunne bestemme, hvilken kønsidentitet deres cpr-nr. og pas skulle udtrykke.  Endvidere skulle de transseksuelle/transkønnede have ret til at få foretaget en kønsskifteoperation, hvis de efter grundig vejledning ønskede dette. Forslagsstillerne henviste til, at Danmark på dette område haltede bagud, og at andre lande allerede havde sikret de transseksuelle/transkønnede bedre rettigheder.  Beslutningsforslaget var en delvis genfremsættelse af beslutningsforslag nr. B 142 fra folketingsåret 2006-07. udvalget afgav beretning over forslaget.
Beslutningsforslaget gik ud på at oprette en fond til omstilling af dansk energiforsyning til vedvarende energi. Fonden skulle bl.a. yde støtte til en udbygningsplan for solceller, solvarme, vindmølleparker på havet, bølgekraft og bioenergi fra økologiske skove. Fondens midler skulle komme fra beskatningen af Nordsøens olie- og gasforekomster.  Beslutningsforslaget var en genfremsættelse af beslutningsforslag nr. B 131 fra folketingsåret 2005-06.
Forslagsstillerne ville pålægge regeringen at forbedre proceduren omkring forsikringsselskabernes udbetaling af erstatning til kritisk syge. De to områder, hvor der skulle gribes ind, var: - Tilsynet med, at forsikringsselskaberne overholdt de gældende regler, skulle skærpes.  - Den gældende forældelsesfrist skulle ophæves. Efter de gældende regler udløb fristen for anmodning om erstatning 2 år efter udgangen af det kalenderår, hvor diagnosen blev stillet. Udvalget afgav beretning over forslaget.
Beslutningsforslaget gik ud på at indføre et 5-årigt stop (moratorium) i brugen af biobrændstoffer. Det betød, at der ikke måtte vedtages lovgivning, der fremmede brugen af biobrændstof i transportsektoren, og ikke gives offentlige forskningsmidler til ny forskning i førstegenerationsbiobrændstof. Endvidere skulle Danmark meddele Europa-Kommissionen, at Danmark ville anvende reelt vedvarende energikilder og ikke førstegenerationsbiobrændstoffer til at opfylde EU's mål for besparelser i CO2-udledningen fra transportsektoren. Formålet med moratoriet var at give en pause, hvor konsekvenserne ved brug af biobrændstoffer kunne afklares.
Det foresloges, at der blev skabt mulighed for, at der kunne ske hel eller delvis eftergivelse af sagsomkostninger i straffesager efter endt afsoning, herunder at der skulle ske eftergivelse af sagsomkostninger i straffesager for personer, som ikke havde begået ny kriminalitet i en periode på 5 år efter endt afsoning.
I beslutningsforslaget krævede forslagsstillerne respekt for den humanitære folkeret og de internationale menneskerettighedskonventioner i krigen mod terror. Ønsket var, at dette formuleredes som en fælles holdning i EU med henblik på at lægge pres på den amerikanske regering. Argumentet var bl.a., at såfremt den humanitære folkeret tilsidesattes i kampen mod international terrorisme, gik man reelt terroristernes ærinde. USA's regering kritiseredes for at anvende metoder, der var i strid med menneskerettighederne, i sin kamp mod terrorisme. Et af forslagsstillernes krav var lukning af Guantánamolejren, bl.a. med henvisning til, at Genèvekonventionerne ikke fandt anvendelse for fangerne i lejren. Stærk kritik rejstes endvidere af forholdene i Bagram Theater Internment Facility på den amerikanske base i Bagram i Afghanistan. Bl.a. Amnesty International og Internationalt Røde Kors havde rejst omfattende kritik af forholdene i Bagram. Endvidere kritiseredes et andet led i kampen mod terror, de såkaldte "renditions", dvs. bortførelser fra andre landes territorium, der var gennemført af CIA. Fangerne mentes i mange tilfælde at være blevet udsat for tortur og at være blevet frarøvet de sædvanlige retsgarantier. Den danske regering burde efter forslagsstillernes opfattelse udarbejde en aktionsplan for at bringe krænkelserne af den humanitære folkeret og de grundlæggende menneskerettigheder på dagsordenen i alle relevante internationale fora.
Det foresloges at oprette et særligt dyreværnspoliti, da dyreværnssager krævede en speciel ekspertise og adskilte sig fra andet politiarbejde på en lang række områder. Det foresloges, at et fag om dyreværnsloven, dyreadfærd og dyrs rettigheder og behov skulle integreres i selve politiuddannelsen, og dyreværnspolitiet burde herefter bestå af politibetjente med yderligere uddannelse og viden om området end den grundlæggende viden, som alle betjente skulle have fra politiuddannelsen.
Beslutningsforslaget ville pålægge regeringen at ændre lovgivningen, så private kurser og lign. kun måtte betegnes som uddannelser, såfremt forløbet levede op til tilsvarende og godkendte uddannelseskrav. Regeringen skulle samtidig sikre, at der blev udarbejdet retningslinjer for god markedsføringsskik i forbindelse med private kurser og private uddannelser. Herudover skulle regeringen nedsætte et hurtigtarbejdende udvalg, der skulle gennemgå ordinære og private såkaldte uddannelser rettet mod sundhedsområdet inden for bl.a. frisør-, wellness-, psykoterapeut- og fitnessområdet m.v., for at undersøge, om der burde gennemføres en egentlig autorisationsordning eller lignende. Der blev den 3. juni 2008 afgivet beretning over beslutningsforslaget.
Det foresloges bl.a., at det fremover skulle fremgå af en hunds registreringsattest, når der var tale om en muskelhund, og at ejeren af en muskelhund tillige skal have et særskilt muskelhundetegn, hvorpå hundens id-mærke skulle anføres sammen med oplysning om ejerens navn og adresse samt forsikring. Ejeren skulle skrive under på at være bekendt med de særlige regler, der gjaldt for muskelhunde. Muskelhundetegnet skulle altid bæres af hundeføreren på steder, der var åbne for almindelig færdsel, og muskelhunde skulle altid føres i snor på sådanne områder. Hvis en muskelhundeejer eller -fører ikke kan fremvise et gyldigt muskelhundetegn, skulle politiet lade hunden fjerne med øjeblikkelig virkning. Retten til at erhverve en muskelhund skulle fratages personer, der tidligere af politiet var blevet pålagt at aflive en muskelhund eller en anden hund, hvis dette var sket som følge af hundens farlighed.
Beslutningsforslaget opfordrede regeringen til at udarbejde en handlingsplan for det medicinske område med henblik på at kvalitetsudvikle tilbuddene i samarbejde med regioner og kommuner. Handlingsplanen skulle sikre, at der var den fornødne kapacitet, tid og sammenhæng i behandlingen af de svageste patienter på sygehusene.  Beslutningsforslaget var en delvis genfremsættelse af beslutningsforslag nr. B 27 fra folketingsåret 2006-07. Udvalget afgav beretning over forslaget. 
Beslutningsforslaget gik ud på at etablere solceller og solvarme i alle nye offentlige bygninger - solceller til at lave strøm og solvarmepaneler til produktion af varmt vand. Formålet var at skåne miljøet ved at fremme brugen af solenergi.
Forslaget pålagde regeringen inden udgangen af 2008 at tage seks konkrete initiativer med henblik på at afskaffe den økonomiske fattigdom i Danmark og i stedet indføre velfærd for alle. De konkrete initiativer var bl.a. at sikre højere løn til de lavest lønnede offentligt ansatte og at hæve kontanthjælpsydelsen, dagpengemaksimum, den sociale pension og SU til studerende og at sikre en fuld årlig satsregulering af alle overførselsindkomster.
Beslutningsforslaget var fremsat af Socialistisk Folkeparti, og det opfordrede regeringen til inden den 1. januar 2009 at klarlægge ressourceforbruget i forbindelse med den offentlige sektors interne sygedagpengerefusion med henblik på at tage initiativ til regelforenkling og afbureaukratisering, herunder etableringen af et digitalt indberetningssystem.
Forslaget pålagde regeringen at fremsætte lovforslag om ligestilling mellem enlige adoptanter og eneforsørgere med hensyn til ret til det særlige børnetilskud. Efter de gældende regler havde man som eneforsørger for et barn under 18 år ret til et særligt børnetilskud, medmindre man havde adopteret barnet. Formålet med forslaget var at ligestille enlige adoptanter af udenlandske børn med andre eneforsørgere, så de kunne få tildelt de samme rettigheder. Beslutningsforslaget var en genfremsættelse af beslutningsforslag nr. B 74 fra folketingsåret 2006-07.
Med beslutningsforslaget opfordredes regeringen til at fremsætte et lovforslag, der suspenderede de planlagte skattelettelser for 2009.
Beslutningsforslaget opfordrede regeringen til at anerkende og imødekomme kommunernes behov for at kunne gennemføre en aktiv boligpolitik, der kunne sikre et udbud af boliger til grupper med lav- og mellemindkomster, og som gav kommunerne ret til at sælge kommunale grunde til under markedsprisen til opførelse af almene boliger.
Forslaget var en let revideret genfremsættelse af beslutningsforslag nr. B 85 fra Folketingsåret 2006-07. Forslaget pålagde regeringen inden udgangen af 2008 at fremsætte lovforslag om indførelse af en afstandsrelateret vejbenyttelsesafgift for lastbiler over 12 t, hvor provenuet fra en sådan afgift skulle reserveres til anvendelse i forbindelse med en omlægning af de danske bilafgifter samt tilskud til anskaffelse af lastbiler, der overholdt EURO VI-standarden.
Beslutningsforslaget havde til formål at pålægge regeringen at tage initiativ til at skærpe indsatsten mod mobning, bl.a. ved at skærpe den gældende lovgivning, forebyggelse, forældreinddragelse og bedre klage- og sanktionsmuligheder. Baggrunden for forslaget var, at der var for mange børn, der oplevede mobning i skolen, og forslagsstillerne mente, at dette var asocialt og uacceptabelt. De foreslåede skærpelser skulle være med til generelt at forbedre undervisningsmiljøet for den enkelte elev.
Beslutningsforslaget havde som formål, at der skulle igangsættes en undersøgelse af mulighederne for at udbygge og opgradere den østjyske jernbane på strækningen fra Lillebælt til Aalborg. Forslagsstillerne fremhævede en række nærmere beskrevne anlægsprojekter, der skulle indgå i undersøgelsen.
Beslutningsforslaget havde til formål at pålægge regeringen at tage initiativ til etablering af en tolærerordning i fagene dansk og matematik i 1.-3. klasse i folkeskolen. Baggrunden for beslutningsforslaget var, at forslagsstillerne mente, at der var brug for ressourcer, og at der primært skulle sættes ind der, hvor det var mest nødvendigt: i dansk- og matematikundervisningen i de yngste klasser. Forslagsstillerne foreslog, at der skulle være to lærere - eller en lærer og en pædagog - i fagene dansk og matematik i de yngste klasser, idet dette ville give mere tid til den enkelte elev og ville sikre bedre rammer for differentieret undervisning og individuelle hensyn.
Beslutningsforslaget havde til formål at pålægge regeringen til at tage initiativ til oprettelse af et tilbud om lektiehjælp til alle i folkeskolen. Lektiehjælpen skulle være med til at bryde den negative sociale arv og gøre flere i stand til at gennemføre en ungdomsuddannelse.
Beslutningsforslaget havde til formål at pålægge regeringen at tage initiativ til, at der i folkeskolen blev indført en maksimal klassekvotient på højst 22 elever pr. skoleklasse. Baggrunden for dette var, at forslagsstillerne mente, at de høje klassekvotienter betød, at lærerne havde svært ved at differentiere undervisningen, således at undervisningen tilgodeså den enkelte elev, og derved udhulede fagligheden.
Beslutningsforslaget havde til formål at pålægge regeringen at sikre midler til gratis sund og økologisk mad i skolen. Baggrunden var, at dårlige madvaner nedsætter indlæringen og skaber sundhedsproblemer, især i form af fedme, samt at gratis sunde madordninger giver mindre uro i klasserne, mindre stress blandt lærerne og en fordobling af indlæringstiden hos eleverne.
Beslutningsforslaget havde til formål at pålægge regeringen at sikre midler til en generel renovering af folkeskolerne. Baggrunden var, at forslagsstillerne mente, at det var nødvendigt med et markant løft af de fysiske rammer i folkeskolerne og at forbedre mulighederne for andre undervisningsformer end klasseundervisning og at sikre ordentlige toiletforhold samt forbedre energistandarden.
Beslutningsforslaget pålagde regeringen at tage initiativ til at indføre velfærdsbesøg hvert tredje år i alle danske kvæg- og svinebesætninger med virkning fra den 1. april 2008.
Beslutningsforslaget havde til formål at pålægge regeringen at sikre midler til nye undervisningsmaterialer i folkeskolen. Forslagsstillerne ønskede, at der blev investeret i nye, tidssvarende undervisningsmaterialer, således at skolernes undervisningsmaterialer og faciliteter kom på niveau med det moderne informations- og videnssamfund.
Beslutningsforslaget havde til formål at pålægge regeringen at give den enkelte skole mulighed for frivilligt at kunne til- og fravælge udførelse af henholdsvis nationale test og elevplaner. Baggrunden for forslaget var, at forslagsstillerne mente, at indførelsen af nationale test havde fået den konsekvens, at undervisningen rettede sig mod at dygtiggøre eleverne i at gennemføre disse test. Forslagsstillerne mente, at test burde indrettes efter undervisningen og ikke omvendt, og at det burde være op til den enkelte skole at vurdere, hvorvidt skolen kunne drage nytte af henholdsvis de nationale test og elevplanerne.
Beslutningsforslaget pålagde regeringen inden den 1. april 2008 at fremsætte lovforslag om forenkling af reglerne for erhvervslivets brug af varebiler på gule plader.
Det foresloges med beslutningsforslaget at pålægge regeringen sendest den 1. maj 2008 at fremsætte et lovforslag, der ved hjælp af differentieret moms, afgifter og tilskud sikrede, at sunde fødevarer blev billigere og usunde fødevarer blev dyrere.
Dansk Folkeparti foreslog at pålægge taxavognmænd at installere tv-overvågning i taxaer, som kørte taxakørsel uden for dagtimerne i større byer.
Ifølge forslaget burde der oprettes en oplysningspulje på 45 mio. kr. årligt til brug for en forstærket oplysningsindsats om udviklingsarbejde og globaliseringens konsekvenser for udviklingslandene. Puljen skulle kunne søges af enkeltpersoner, virksomheder, ngo'er og institutioner og skulle forvaltes af Udenrigsministeriet og fordeles af Oplysningsudvalget. Samtidig burde regeringen iværksætte en analyse af det hidtidige oplysningsarbejde og komme med forslag til en forbedret oplysningsindsats. Målet var fremover at nå ud til så mange målgrupper som muligt i samfundet og at anvende nye og utraditionelle informationstiltag. Ifølge forslagsstillerne vidste danskerne for lidt om globaliseringens konsekvenser for udvikling og handel på globalt plan, og det frie marked efterspurgte ikke i tilstrækkelig grad denne information. De nærmeste til at udbrede oplysning om bistand og udviklingslande var ngo'erne, bl.a. via deres kontakter til civilsamfundet i udviklingslandene. Derfor skulle den foreslåede pulje skabe mulighed for, at ngo'er kunne søge midler til oplysningsaktiviteter ud over de to pct., de kunne bruge af deres rammebevillinger.
Med forslaget ønskede forslagsstillerne, at regeringen udarbejdede et lovforslag, der forbød produktion og salg af varer, der blev produceret i strid med grundlæggende rettigheder.
Beslutningsforslaget havde som formål, at jernbanen mellem Vamdrup og Padborg udbygges ved at etablere dobbeltspor mellem Vamdrup og Vojens og mellem Tinglev og Padborg, hvorved den ville blive dobbeltsporet på hele strækningen. Beslutningsforslaget blev taget tilbage den 22. februar 2008 efter ønske fra forslagsstillerne.
Formålet med beslutningsforslaget var at pålægge regeringen at afholde en folkeafstemning om Danmarks ratifikation af den nye EU-traktat (reformtraktaten). Bemærkningerne til beslutningsforslaget præciserede, at der burde afholdes en vejledende folkeafstemning om den nye traktat, såfremt traktatens endelige indhold ikke gav anledning til at udskrive en folkeafstemning, jf. grundlovens § 20.
Forslaget til folketingsbeslutning henstillede til regeringen at udarbejde en plan for styrkelse af befolkningens it-kundskaber, særlig de måske 40 pct. af den voksne befolkning, der ifølge forslagsstillerne var it-analfabeter. Forslagsstillerne fandt, at det ud over et uddannelsesproblem og erhvervsproblem også var et demokratisk problem, at så mange borgere ikke kunne bruge it-værktøjer og dermed ikke kunne udnytte disse væsentlige muligheder for oplysning og borgerdeltagelse. Udvalget afgav beretning over forslaget.
Beslutningsforslaget havde til hensigt at pålægge regeringen at fremsætte et lovforslag, der ville sikre, at grænsekontrollen blev genindført i Danmark, i det omfang det ville være juridisk muligt inden for den eksisterende Schengenaftale. Forslaget henviste til den franske model for grænsekontrol ved grænserne til Benelux-landene, hvor kontrollen ikke er ophævet, idet man fra fransk side ønsker at begrænse indsmugling af narkotika fra Nederlandene. Med henblik på at begrænse indsmugling af narkotika til Danmark lagde forslaget op til, at en model efter fransk forbillede skulle danne udgangspunkt for dansk grænsebevogtning. Med vedtagelsen af forslaget ville regeringen blive pålagt at fremsætte et sådant lovforslag med tilsigtet ikrafttrædelse inden udgangen af 2008.
Beslutningsforslaget havde som formål, at der gennemførtes en forundersøgelse af, hvilke muligheder og konsekvenser en fast jernbaneforbindelse over Kattegat ville indebære, når det gjaldt transportmønstre, klima, miljø og økonomi.
Beslutningsforslaget opfordrede regeringen til at fremsætte lovforslag, der kunne danne grundlag for indførelse af en dansk forsøgsordning med lægeordineret heroin som behandlingstilbud til særlig hårdt belastede stofmisbrugere. Forslagsstillerne fandt det nødvendigt, at det offentlige gjorde en indsats for at finde nye behandlingsmetoder, der kunne hjælpe de hårdest belastede stofmisbrugere og sænke de alt for høje dødstal.
Beslutningsforslaget pålagde regeringen at gennemføre initiativer, der kunne sikre, at Danmark undlod aktivt at rekruttere sundhedspersonale fra sårbare lande, som selv manglede sundhedspersonale, samt at tage initiativ til en international aftale om regulering af rekrutteringen af sundhedspersonale fra udviklingslande.
Beslutningsforslaget var et forslag om at sikre, at det fortsat er gratis at studere og gå til eksaminer på videregående uddannelser i Danmark.
Energiafgiftslovene ændres som led i udmøntningen af den del af aftalen af 1. marts 2009 mellem regeringen (Venstre og Det Konservative Folkeparti) og Dansk Folkeparti om "Forårspakke 2.0. - Vækst, klima, lavere skat", der vedrører energiafgifterne (ekskl. den nye afgift på andre klimagasser end CO2 og aftrapningen af CO2-bundfradraget, som regeringen ville fremsætte senere). Overordnet set indeholder loven følgende elementer: - Forhøjelse af energiafgifterne på brændsler og el med henholdsvis 15 pct. og 5 pct.  - Forhøjelse af grøn energiafgift på el i husholdninger og erhverv med 6 øre pr kWh. For erhvervenes fremstilling udgør afgiften lidt under en tredjedel i perioden 2010-2012. Afgiften er lempet for landbrug og gartneri.  - Indførelse af energiafgift på brændsler anvendt til fremstilling i erhverv med 15 kr. pr. GJ. Afgiften udgør lidt under en tredjedel i perioden 2010-2012. Afgiften er lempet for landbrug og gartneri.  Mineralogiske processer, kemisk reduktion, elektrolyse og metallurgiske processer friholdes i overensstemmelse med EU's energibeskatningsdirektiv.  - En fortsat indeksering af energiafgifterne efter 2015.  - Ens beskatning af central og decentral kraftvarme.  - Energiafgift på el til belysning. Præcisering af reglerne vedrørende afgift af el til opvarmning af transformerstationer.  - Afgift på køling, som ligestiller energi til opvarmning og køling.  Forhøjelse af affaldsafgiften via en forhøjelse af deponeringssatsen, indeksering af forbrændingsafgiften og indførelse af afgift på farligt affald. Afgiften på deponeret affald træder i kraft i 2012 og udgør ca. en tredjedel i perioden 2012-2014. Der ydes endvidere fradrag for bortkøling.
Socialdemokratiet foreslog, at der indførtes en autorisationsordning for installation af og kontrol med tv-overvågnings-anlæg, krav om anmeldelse til Datatilsynet ved behandling af personoplysninger i forbindelse med tv-overvågning og indførelse af godtgørelse for krænkelser ved tv-overvågning i strid med loven. Lovforslaget var en uændret genfremsættelse af lovforslag nr. L 91, 2007-08, 2. samling.
Den nye selskabslov samler aktie- og anpartsselskabslovene og gør dem mere sammenhængende, moderne og fleksible. Selskabets ejere får fuld fleksibilitet med hensyn til valg af selskabets struktur og ledelsesorganer, men også ansvar for løbende og konkret at vurdere, om f.eks. det rigtige beslutningsgrundlag er til stede, eller om der er behov for ekstern bistand. Kravet til en minimumskapital for anpartsselskaber opretholdes, men nedsættes fra de gældende 125.000 kr. til 80.000 kr.  Lovforslaget fremsattes på baggrund af en betænkning fra Udvalget til modernisering af den danske selskabslovgivning.  Loven indeholder administrative lettelser for ca. 142 mio. kr. årligt, afhængigt af hvor mange selskaber der gør brug af de mange frivillige undtagelsesmuligheder i forslaget.  Ved ændringsforslag blev den oprindelig foreslåede mindste kapital i anpartsselskaber på 50.000 kr. hævet til 80.000 kr. Kapitaltabsreglen skærpes, således at et selskabs egenkapital altid skal udgøre mindst 62.500 kr. Efter 2 år fra ikrafttrædelsen foretages der en evaluering af selskabsloven, herunder virkningerne af lempelsen af kapitalkravet for anpartsselskaber fra 125.000 kr. til 80.000 kr., og behovet for yderligere justeringer drøftes på baggrund heraf. Alle selskaber skal udarbejde en mellembalance, hvis selskabets seneste årsrapport er ældre end 6 måneder på tidspunktet for den ekstraordinære udlodning. Mellembalancen skal gennemgås og påtegnes af revisor, hvis selskabet er underlagt revisionspligt.
Lovforslaget udmøntede en politisk aftale mellem Folketingets partier bortset fra Det Radikale Venstre om at modernisere reguleringen og organiseringen af den danske vandsektor, med henblik på at vandsektoren effektivt og økonomisk skulle sikre forsyning af rent og sundt drikkevand og en effektiv afledning af spildevand. Lovforslaget behandledes sammen med L 151 (Lov om ændring af lov om miljøbeskyttelse, lov om vandforsyning, lov om betalingsregler for spildevandsanlæg m.v. og forskellige andre love).  Loven indeholder bl.a. regler om vandsektorens organisering, herunder om, at kommuner kun kan deltage i aktiviteter forbundet med vand- eller spildevandsforsyning, såfremt disse aktiviteter udøves i aktie- eller anpartsselskabsregi. Derudover indeholder loven regler om den økonomiske regulering af vandsektoren, herunder om indførelse af prisloftsregulering, således at der fastsættes en maksimal pris, som et vandselskab kan opkræve for vand eller spildevand samt om indførelse af et statsligt forsyningssekretariat, som har til opgave at tilvejebringe de nødvendige data til brug for prisloftsreguleringen.
Lovforslaget havde til formål at udvide målet med teknologiudvikling og innovationsaktiviteter til også at omfatte offentlige institutioner i overensstemmelse med den målsætning, som bl.a. var udtrykt i forbindelse med globaliseringsaftalen, at såvel danske virksomheder som offentlige institutioner skulle være blandt de mest innovative i verden.
Loven ophæver de overgangsregler vedrørende arbejdskraftens fri bevægelighed, som statsborgere fra Estland, Letland, Litauen, Polen, Slovakiet, Slovenien, Tjekkiet, Ungarn, Rumænien og Bulgarien hidtil har været omfattet af. Det betyder, at kravet om arbejdstilladelse ophæves for disses landes statsborgere. De pågældende vil i stedet - i alle sager - blive omfattet af EU-reglerne på lige fod med statsborgere fra de oprindelige EU-lande. Overgangsordningen ophæves med virkning fra den 1. maj 2009.
Loven implementerer servicedirektivets bestemmelser om ophavsret, idet rettighedshavere opfattes som serviceudbydere. Dog opfatter ministeriet ikke ophavsret som en service, jf. lovforslagets bemærkninger, hvilket er opfattelsen i implementeringshåndbogen fra EU-Generaldirektoratet for Indre Marked m.v.  Ministeren får hjemmel til at godkende rettighedshaverorganisationer og sagsbehandlingsprincipper. Endelig giver loven konkret mulighed for indførelse af kompensation til dvd-rettighedshavere via en blankbåndsafgift.
Med loven etableres Grønlands Selvstyre inden for rammerne af grundloven. Et kommende grønlandsk selvstyre vil herefter kunne beslutte at overtage en række sagsområder, som hidtil har været administreret af staten, og der fastlægges med loven samtidig en ny ordning for de økonomiske relationer mellem staten og selvstyret. Den ny ordning indebærer, at statens tilskud til Grønland fastfryses på det nuværende niveau (3,4 mia. kr. årligt), at selvstyret finansierer sagområder, der overtages, og at indtægter fra råstofaktiviteter i Grønland tilfalder selvstyret. Såfremt selvstyret får indtægter fra råstofaktiviteter, reduceres statens tilskud med et beløb, der svarer til halvdelen af disse indtægter - bortset fra de første 75 mio. kr. årligt, der tilfalder selvstyret. Får selvstyret i ét år så store indtægter, at statens tilskud reduceres til nul bortfalder dette helt for fremtiden.   Lovforslaget byggede på det udkast, som indgik i grønlandsk-dansk selvstyrekommissions betænkning fra april 2008. Lovforslaget havde inden fremsættelsen været forhandlet mellem regeringen og Grønlands landsstyre, og Grønlands Landsting havde på baggrund af en vejledende folkeafstemning indstillet, at lovforslaget fremsattes. Loven trådte i kraft den 21. juni 2009, og samtidig ophæves den eksisterende hjemmestyrelov fra 1979 og fuldmagtsloven om Grønlands indgåelse af folkeretlige aftaler fra 2005.
Loven indeholder en række justeringer af de regler om omlægning af pensionsbeskatningssystemet, der blev vedtaget af Folketinget i december 2007. Formålet er at sikre, at pensionsbeskatningsreglerne bliver i overensstemmelse med den tiltænkte udformning ved omlægningen af de danske pensionsbeskatningsregler i 2007. Der henvises herom til lovforslag nr. L 10 fra folketingsåret 2007-08, 2. samling.  Loven indebærer bl.a., at der indføres en alternativ opgørelsesmetode af beskatningsgrundlaget for pensionsafkastskatten, der giver pensionsinstitutterne mulighed for at opgøre beskatningsgrundlaget for de forsikrede på en mere enkel og direkte måde. Efter den alternative opgørelsesmetode sker der som udgangspunkt kun beskatning af kontorenten, dvs. aftalt rente og rentebonus, der tilskrives den forsikredes depot. De fleste ændringer har virkning fra 2010.
Loven (Fairplay III) er et led i regeringens samlede indsats, som retter sig bredt mod sort og illegalt arbejde og andre former for skatte- og afgiftssnyd (fairplayindsatsen). Lovforslaget var det tredje forslag i rækken af lovindgreb gennemført som led i fairplaykampagnen. Tidligere er gennemført »Fairplay I« ved lov nr. 325 af 18. maj 2005 og »Fairplay II« ved lov nr. 408 af 8. maj 2006. Fair play III indeholder en række ændringer i form af bl.a. skærpede muligheder for at give daglige bøder, mulighed for at foretage konfiskation af ikkeafgiftsberigtigede varer, mulighed for samkøring af oplysninger med henblik på at skærpe kontrollen af virksomhederne, skærpelser af reglerne om registrering og sikkerhedsstillelse i opkrævningsloven samt en række yderligere kontrolrelaterede ændringer. De to væsentligste bestemmelser i Fairplay III-loven er mulighed for konfiskation af ikkeafgiftsberigtigede varer og forslag om påbud efterfulgt af daglige bøder.
Forslagsstillerne fandt, at tvungen opsparing var et forældet virkemiddel uden plads i en globaliseret økonomi.
Loven har primært til formål at skabe smidigere sagsgange i skatteadministrationen, således at borgerne hurtigere kan få afklaret deres skat og hurtigere kan få afsluttet en skattesag. Sagsbehandlingstiden ved Landsskatteretten nedkortes. Der indføres en remonstrationsordning ved klage over årsopgørelsen. En klage over årsopgørelsen til et skatteankenævn eller Landsskatteretten indgives herefter til SKAT, som har mulighed for at gå i dialog med borgeren, hvorved en klagesag i en række tilfælde kan undgås. Endvidere fremrykkes ligningen ved bl.a. at indføre en frivillig ordning, hvorefter arbejdsgivere, som har udbetalt skattepligtige rejse- og befordringsgodtgørelser uden indeholdelse af A-skat og arbejdsmarkedsbidrag, får mulighed for efter anmodning at betale et beløb til dækning af den ansattes skat og arbejdsmarkedsbidrag af godtgørelserne. Herved undgår SKAT at rejse skattesager over for de ansatte. Desuden indføres en frivillig ordning med indberetning til SKAT af lejeindtægter fra sommerhusudlejning, således at skatteyderne kan slippe for selv at selvangive lejeindtægter. Endvidere indeholder loven lettelse af erhvervslivets administrative byrder.  Hvad angår delregistrerede virksomheder, forventes loven give et engangstab på ca. 15 mio. kr. i 2009, hvor reglen træder i kraft, samt et ikke nævneværdigt årligt rentetab. Odrningen med frivillig arbejdsgiverbetaling af skatter m.v. af skattepligtige rejse- og befordringsgodtgørelser forventes kun at medføre et relativt begrænset provenutab.
Loven forenkler de frie grundskolers og private gymnasiale skolers område samt giver private gymnasiale skoler mulighed for at indgå i administrative fællesskaber med f.eks. gymnasier inden for den offentlige forvaltning og erhvervsskoler.
Lovforslaget foreslog den tilføjelse til boligreguleringslovens forbud mod nedlæggelse af en bolig, at en bolig ikke skulle kunne lejes ud til andre end fysiske personer uden kommunalbestyrelsens samtykke.  Dermed blev det uden kommunalbestyrelsens samtykke ulovligt at udleje boliger til offentlige og private virksomheder, således at kun fysiske personer kunne leje boliger. Der skulle dog stadig kunne dispenseres til legale formål.
Lovforslaget gik ud på at ophæve straffelovens § 140, den såkaldte blasfemibestemmelse.
Loven præciserer prisbestemmelserne i elforsyningsloven. Herved elimineres en opstået tvivl om fortolkning af reglerne om indregning af nyinvesteringer i net- og transmissionsselskabers indtægtsrammer. Loven ændrer endvidere afskrivningsreglerne i forbindelse med f.eks. kabellægning, således at selskaberne ikke kan opkræve beløb til afskrivning af anlæg, som allerede er skrottet og afskrevet. Endelig justeres naturgasforsyningsloven, så forbrugerne beskyttes mod prisstigninger ved overdragelse af virksomheder. Lovforslaget fremsattes for at sikre forbrugerhensyn i el- og naturgasforsyningen.
Loven indeholder konsekvensændringer som følge af den foreslåede ny lov om inddrivelse af gæld til det offentlige. Der henvises til omtalen heraf under lovforslag nr. L 20. Loven er et led i regeringens samlede målsætning om en mere effektiv inddrivelse af gæld til det offentlige. Som en del af regeringens aftale med Dansk Folkeparti om en kommunalreform blev al inddrivelse af gæld til det offentlige samlet under Skatteministeriet pr. 1. november 2005. 
Loven gennemfører Europa-Parlamentets og Rådets direktiv 2007/63/EF om ændring af tredje og sjette selskabsdirektiv om nationale fusioner og spaltninger. Ændringerne giver aktionærer mulighed for at fravælge vurderingsmandsudtalelsen om fusions- eller spaltningsplanen, hvis samtlige aktionærer er enige om det. Også anpartsselskaber tilbydes denne forenklingsmulighed. Lovændringen vil medføre øget fleksibilitet med hensyn til dokumentkrav for danske selskaber, der ønsker at fusionere eller spalte. På samfundsniveau vurderes loven at medføre administrative lettelser for virksomhederne på op til ca. 15 mio. kr. årligt. Desuden sker der tilpasninger i selskabslovgivningen til begrebsændringer i den finansielle lovgivning.
Loven gennemfører de ændringer af udlændingeloven, som er en konsekvens af den revision af den såkaldte østaftale om EU's udvidelse og det danske arbejdsmarked, som blev aftalt mellem forligspartierne Venstre, Det Konservative Folkeparti, Socialdemokraterne, Socialistisk Folkeparti og Det Radikale Venstre den 29. juni 2007. Den medfører bl.a., at overgangsreglerne for statsborgere fra de nye EU-lande revideres, således at kravet om opholds- og arbejdstilladelse for arbejde dækket af en kollektiv overenskomst ophæves, og en ophævelse af ordningen om forhåndsgodkendelse af virksomheder. For at undgå omgåelse af reglerne har arbejdsgiveren pligt til at udstede skriftlig dokumentation for ansættelsesforholdet med henvisning til den overenskomst, som ansættelsesforholdet er omfattet af.
Socialdemokratiet foreslog, at der indførtes - autorisationsordning for installation af og kontrol med tv-overvågnings-anlæg - krav om anmeldelse til Datatilsynet ved behandling af personoplysninger i forbindelse med tv-overvågning og - indførelse af godtgørelse for krænkelser ved tv-overvågning i strid med loven.
Beslutningsforslaget var fremsat af Socialdemokratiet, og det pålagde regeringen at fremsætte lovforslag, som ophævede varighedsbegrænsningen for udbetaling af sygedagpenge, således at lovforslaget kunne træde i kraft den 1. januar 2009.
Loven indebærer, at Rådet om Kortuddannedes Fortsatte Uddannelse (KFU-rådet) nedlægges pr. 1. januar 2009. KFU-rådets rådgivningsopgaver om kortuddannedes uddannelsesbehov inden for almen voksenundervisning på grundlæggende niveau føres over til Rådet for Voksen- og Efteruddannelse (VEU-rådet). KFU-rådets rådgivningsopgaver om produktionsskolernes undervisningstilbud for kortuddannede føres over til Rådet for de Grundlæggende Erhvervsrettede Uddannelser (REU). Den foreslåede rådsstruktur vil medvirke til at sikre større sammenhæng mellem på den ene side almen voksenundervisning på grundlæggende niveau og erhvervsrettet voksen- og efteruddannelse og på den anden side produktionsskolernes undervisningstilbud og erhvervsuddannelserne.
Lovens hovedomdrejningspunkt er en fastsættelse af en (ligelig) fordeling af omkostningerne ved driften af elektroniske kommunikationsnet, f.eks. kobbernettet, mellem forskellige tjenesteudbydere (telefon, fjernsyn m.v.), der anvender det pågældende net. Endvidere medfører loven en skærpelse af telereguleringen, så en forsyningsudbyder kan idømmes f.eks. bøde, hvis udbyder ikke overholder forpligtelser, som denne er underlagt.
Lovens formål er at fremme indgåelse af nye uddannelsesaftaler og nye praktikaftaler. Lovforslaget skulle ses i lyset af finanskrisens negative påvirkning af praktikpladsområdet.  Loven indebærer en ny præmieringsordningen, som består af en præmie i prøvetiden på 2.000 kr. månedligt for elever, som har uddannelsesaftaler i henhold til lov om erhvervsuddannelser, og et løntilskud på 30 kr. i timen i prøvetiden for praktikaftaler med elever i henhold til lov om erhvervsgrunduddannelser. Endvidere indføres en bonus på 10.000 kr. for videreførelse af uddannelsesaftaler med elever i erhvervsuddannelse efter prøvetidens udløb. Den ny præmeringsordning er tidsbegrænset til og med 2010, hvorefter den skal evalueres.
Loven bemyndiger regeringen til at opsige Danmarks dobbeltbeskatningsoverenskomster med Frankrig og Spanien. Baggrunden er, at overenskomsterne ikke længere giver afbalancerede fordele for Danmark og henholdsvis Frankrig og Spanien. Loven medfører ikke, at de to overenskomster opsiges. Det vil kun ske, hvis nye forhandlinger ikke giver et gunstigt resultat
Regeringen (Socialdemokraterne og Radikale Venstre), SF og Enhedslisten har den 3. oktober 2014 opnået en forståelse om en pensionspakke. Det foreslås for det første at forlænge den eksisterende afgiftsrabat på 2,7 procentpoint med ét år til 2015 af overførsler, herunder konverteringer, af en fradragsberettiget kapitalpension eller supplerende engangsydelse til en ikke-fradragsberettiget aldersopsparing m.v. henholdsvis supplerende engangssum. Det foreslås for det andet at nedsætte afgiften på udbetalinger fra Lønmodtagernes Dyrtidsfond med 2,5 procentpoint. Den nedsatte afgift anvendes for det første på udbetalinger, som kontohaverne anmoder om fra Det foreslås endvidere, at beløb, der den 1. januar 2015 eller senere overføres fra LD til en kapitalpension, ved rettidig udbetaling behandles på samme måde, som hvis de var blevet stående i LD i relation til muligheden for afgiftsnedsættelse. 
Lovforslaget skal udvide brugen af samfundstjeneste som alternativ til ubetinget fængsel. En udvidet brug af samfundstjeneste på straffelovens område bør navnlig komme på tale ved førstegangsovertrædelser, der ikke har karakter af organiseret eller banderelateret kriminalitet. Den udvidede brug af samfundstjeneste vil bl.a. omfatte visse sager vedrørende simpel vold.   Samtidig foreslås der for de lidt længere straffe på mere end 3 måneders fængsel, at der indføres en ordning, hvorefter ny kriminalitet i den fastsatte prøvetid udløser en reststraf svarende til en tredjedel af den betingede fængselsstraf ifølge dommen til samfundstjeneste, når samfundstjenesten er udført. Det betyder, at ny kriminalitet i prøvetiden straffes hårdere end i dag.   Forslaget indebærer også, at op til en tredjedel af samfundstjenesten efter kriminalforsorgens bestemmelse skal kunne bestå i deltagelse i et særligt behandlings- eller uddannelsesprogram. Lovforslaget indeholder herudover forslag til forenkling, præcisering eller mindre justering af reglerne om samfundstjeneste eller om betingede domme generelt.   Loven forventes at træde i kraft den 1. juli 2015. 
Lovforslaget indfører en ny refusionsordning, hvorefter Arbejdsgivernes Uddannelsesbidrag (AUB) yder refusion til arbejdsgivere, der har afholdt udgifter til elevers nødvendige eller aftalte ophold på kostafdelinger under skoleophold i en erhvervsuddannelse.   Merudgiften ved refusionsordningen bliver finansieret ved at hæve bidraget til AUB med 51 kr. pr. fuldtidsansat.  
Lovforslaget skal udmønte den aftale, som Folketingets partier indgik i december 2013, om at skabe et forbedret grundlag for tilrettelæggelse af de fælles hjælperordninger for borgere, der både har behov for respirationshjælpere og hjælp efter lov om social service. Aftalen forudsætter, at borgeren skal have størst mulig indflydelse på tilrettelæggelsen af hjælperordningerne og samtidig høj kvalitet i behandlingen. Desuden skal administrationen af de fælles ordninger forenkles og samlet set reduceres.  Lovforslaget etablerer et lovgrundlag, som bl.a. forpligter regionsråd og kommunalbestyrelser til at indgå aftaler om tilrettelæggelse af fælles hjælperordninger for borgere, som har fået ordineret respirationsbehandling i hjemmet samt tildelt hjælp efter serviceloven.  Loven træder i kraft den 1. januar 2015. 
